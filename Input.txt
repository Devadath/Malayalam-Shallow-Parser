അവഗണിക്കപ്പെട്ട രോഗങ്ങള്‍
അതിഭീമമായ തുക ചെലവാക്കി വര്‍ഷങ്ങള്‍ ചെലവിട്ടാണ് പുതിയ മരുന്ന് കണ്ടെത്തി മാര്‍ക്കറ്റ് ചെയ്യുന്നതെന്നാണ് ബഹുരാഷ്ട്ര മരുന്നുകമ്പനികള്‍ അവകാശപ്പെടുന്നത്. അതുകൊണ്ടാണ് വരുമാനം കുറഞ്ഞ മരുന്നുകള്‍ മാര്‍ക്കറ്റ് ചെയ്യുന്നത് തങ്ങള്‍ ഒഴിവാക്കുന്നതെന്ന് അവര്‍ വാദിക്കുന്നു. എന്നാല്‍, വളരെ തുച്ഛമായ തുകയാണ് മിക്ക കമ്പനികളും മൗലിക ഔഷധഗവേഷണത്തിനായി നീക്കിവയ്ക്കാറുള്ളതെന്ന് കാണാന്‍ കഴിയും. മൊത്തം വിറ്റുവരവിന്റെ 40 ശതമാനത്തോളം ഡോക്ടര്‍മാരെ സ്വാധീനിക്കുന്നതടക്കമുള്ള ഔഷധ പ്രചാരണാവശ്യങ്ങള്‍ക്കായി വിനിയോഗിക്കുന്ന മരുന്നുകമ്പനികള്‍ കേവലം 20 ശതമാനംമാത്രമാണ് ഔഷധഗവേഷണത്തിനു ചെലവിടുന്നത്. മാത്രമല്ല, വികസ്വരരാജ്യങ്ങളിലെയും വികസിതരാജ്യങ്ങളിലെ പ്രാന്തവല്‍ക്കരിക്കപ്പെട്ട ലക്ഷക്കണക്കിന് ജനങ്ങളെയും ബാധിക്കുന്ന മലേറിയ, ക്ഷയരോഗം, ലീഷ് മേനിയാസിസ്, കാല അസാര്‍, ട്രിപ്പനസോമിയാസിസ് തുടങ്ങിയ രോഗങ്ങള്‍ക്കാവശ്യമായ ജീവന്‍രക്ഷാ ഔഷധങ്ങള്‍ വികസിപ്പിച്ചെടുക്കാന്‍ ഇവര്‍ക്ക് ഒരു താല്‍പ്പര്യവുമില്ല. ഇത്തരം രോഗങ്ങളെ അവഗണിക്കപ്പെട്ട രോഗങ്ങള്‍ എന്നാണ് ജനകീയ ആരോഗ്യനയങ്ങള്‍ക്കായി പ്രവര്‍ത്തിക്കുന്ന ഡോക്ടര്‍മാരുടെ സംഘടനയായ മെഡിസിന്‍ സാന്‍സ് ഫ്രോണ്ടിയേഴ്സ് വിശേഷിപ്പിച്ചിട്ടുള്ളത്.

ആഗോള ഗവേഷണ ചെലവിന്റെ 10 ശതമാനംമാത്രം 90 ശതമാനത്തോളം വരുന്ന പാവപ്പെട്ട ജനങ്ങളെ ബാധിക്കുന്ന രോഗങ്ങള്‍ക്കായി ചെലവിടുന്ന മരുന്നുകമ്പനികള്‍ 10 ശതമാനംമാത്രം വരുന്ന ധനികര്‍ക്ക് ആവശ്യമായ മരുന്നുകള്‍ക്കായി 90 ശതമാനം തുകയാണ് വിനിയോഗിക്കുന്നതെന്ന് ആരോഗ്യമേഖലയിലെ ഗവേഷണങ്ങളെപ്പറ്റി പഠിക്കുന്ന സ്വിറ്റ്സര്‍ലന്‍ഡിലെ ഗ്ലോബല്‍ ഫോറം ഫോര്‍ ഹെല്‍ത്ത് റിസര്‍ച്ച് ചൂണ്ടിക്കാട്ടിയിട്ടുണ്ട്.

ബഹുരാഷ്ട്ര കമ്പനികളുടെ അമിത ലാഭമോഹവും ദുരയുമാണ് ഔഷധ ഗവേഷണമേഖലയില്‍ ഗുരുതരമായ വൈകല്യങ്ങള്‍ സൃഷ്ടിക്കുന്നത്. മറ്റു ഉല്‍പ്പാദന മേഖലകളുമായി തട്ടിച്ചുനോക്കുമ്പോള്‍ ഔഷധവ്യവസായത്തില്‍ ലാഭവിഹിതം വളരെ കൂടുതലാണെന്ന് കാണാം. മൊത്തം വില്‍പ്പനയുടെ 18 ശതമാനത്തോളമാണ് ഔഷധവ്യവ്യസായത്തിലെ ലാഭവിഹിതം. അതേയവസരത്തില്‍ മദ്യം, സിഗററ്റ്, കംപ്യൂട്ടര്‍ എന്നീ വ്യവസായങ്ങളിലേത് യഥാക്രമം 10, 8.5, 6.6 ശതമാനം മാത്രമാണ്. ആഗോള ഔഷധമാര്‍ക്കറ്റിന്റെ 33 ശതമാനം അമേരിക്കയിലും 24 ശതമാനം യൂറോപ്പിലും 20 ശതമാനം ജപ്പാനിലുമാണ്. സ്വാഭാവികമായും വില്‍പ്പന കൂടുതലുള്ള വികസിതരാജ്യങ്ങളിലെ ധനികര്‍ക്കാവശ്യമുള്ള മരുന്നുകള്‍ ഉല്‍പ്പാദിപ്പിക്കാനാണ് മരുന്നുകമ്പനികള്‍ താല്‍പ്പര്യപ്പെടുന്നത്. ഇന്ത്യയിലാവട്ടെ, ബഹുരാഷ്ട്ര കമ്പനികളുടെ ആഗോളമാര്‍ക്കറ്റിന്റെ 0.8 ശതമാനം ഔഷധങ്ങള്‍മാത്രമാണ് വില്‍ക്കപ്പെടുന്നത്. അതുകൊണ്ടുതന്നെ ലാഭക്കൊതിയന്മാരായ മരുന്നുകമ്പനികള്‍ ഔഷധഗവേഷണത്തില്‍ ആഫ്രിക്കന്‍ രാജ്യങ്ങളെയും മറ്റും പരിഗണിക്കാറില്ല.

ഗവേഷണം പൊതുസ്ഥാപനങ്ങളില്‍
ഔഷധഗവേഷണം നടക്കുന്നത് ബഹുരാഷ്ട്രമരുന്നുകമ്പനികളുടെ നേതൃത്വത്തില്‍മാത്രമാണെന്ന ധാരണയും ശരിയല്ല. അമേരിക്കയിലെ നാഷണല്‍ ഇന്‍സ്റ്റിറ്റ്യൂട്ട് ഓഫ് ക്യാന്‍സര്‍, നാഷണല്‍ ഇന്‍സ്റ്റിറ്റ്യൂട്ട് ഓഫ് ഹെല്‍ത്ത് തുടങ്ങിയ പൊതുമേഖലാ ഗവേഷണ സ്ഥാപനങ്ങളും അമേരിക്കന്‍ സര്‍വകലാശാലകളുമാണ് ഒട്ടനവധി നവീന ഔഷധങ്ങള്‍ ഗവേഷണംചെയ്ത് കണ്ടെത്തിയിട്ടുള്ളത്. ഹൃദ്രോഗം, രക്തസമ്മര്‍ദം തുടങ്ങിയ രോഗങ്ങളുടെ ചികിത്സയ്ക്കാവശ്യമായ ബീറ്റാബ്ലോക്കേഴ്സ്, ആമാശയവ്രണത്തിനുപയോഗിക്കുന്ന എച്ച് 2 ബ്ലോക്കേഴ്സ്, സ്തനാര്‍ബുദത്തിനുള്ള ടാക്സോള്‍, എയ്ഡ്സിനുള്ള സിഡുവിഡിന്‍ തുടങ്ങിയവ ഇത്തരം സ്ഥാപനങ്ങള്‍ വികസിപ്പിച്ചെടുത്ത മരുന്നുകളാണ്. ഔഷധ പരീക്ഷണത്തിന്റെയും മറ്റും ഘട്ടത്തില്‍ മരുന്നുകമ്പനികളുമായി ഗവേഷണസ്ഥാപനങ്ങള്‍ സഹകരിക്കാറുണ്ടെന്നു മാത്രം. ഇതു മറയാക്കി ഔഷധങ്ങള്‍ മാര്‍ക്കറ്റ് ചെയ്യാനുള്ള ലൈസന്‍സ് നേടിയോ പേറ്റന്റ് സ്വന്തമാക്കിയോ വന്‍ ലാഭം കൊയ്തെടുക്കുന്നു. ഔഷധ ഗവേഷണരംഗത്ത് ബഹുരാഷ്ട്ര മരുന്നുകമ്പനികള്‍ നടത്തുന്ന കള്ളകളികള്‍ വ്യക്തമായതിനെത്തുടര്‍ന്ന് ഇവരെ ആശ്രയിക്കാതെ പൊതു ഗവേഷണസ്ഥാപനങ്ങള്‍ വഴി ഔഷധഗവേഷണം നടത്താനുള്ള ശ്രമങ്ങള്‍ മുതലാളിത്ത രാജ്യങ്ങളില്‍പോലും ആരംഭിച്ചിട്ടുണ്ട്. പ്രസക്തങ്ങളായ ഔഷധഗവേഷണത്തിനായി സര്‍ക്കാര്‍ മുതല്‍മുടക്കിയുള്ള ഒരു പദ്ധതിക്ക് അമേരിക്കന്‍ സര്‍ക്കാര്‍ അംഗീകാരം നല്‍കിയിരിക്കയാണ്. നാഷണല്‍ സെന്റര്‍ ഫോര്‍ അഡ്വാന്‍സിങ് ട്രാന്‍സേഷണല്‍ സയന്‍സസ് എന്ന പേരില്‍ 2011ല്‍ സ്ഥാപിച്ച കേന്ദ്രത്തില്‍ ഔഷധഗവേഷണം ത്വരിതപ്പെടുത്താനുള്ള ശ്രമം നടന്നുവരുന്നു. എബോള രോഗം ആഫ്രിക്കയിലുണ്ടായിരുന്ന രണ്ട് അമേരിക്കക്കാരെ ബാധിച്ചതോടെ ഈ രോഗത്തിനെതിരായ വാക്സിന്‍ പരീക്ഷണം ഈ കേന്ദ്രം ഏറ്റെടുക്കണമെന്ന ആവശ്യം അമേരിക്കയിലെ ജനകീയാരോഗ്യ പ്രവര്‍ത്തകര്‍ ഉന്നയിച്ചിട്ടുണ്ട്.

ആഗോള ഔഷധഗവേഷണ ഫണ്ട്
ആധുനിക ഔഷധ ഗവേഷണമേഖലയെ സ്വകാര്യ വന്‍കിട മരുന്നുകമ്പനികളുടെ പിടിയില്‍നിന്ന് മോചിപ്പിക്കുന്നതിനായി ലോകരാജ്യങ്ങളില്‍നിന്ന് സംഭാവന സ്വീകരിച്ച്, അവഗണിക്കപ്പെട്ട രോഗങ്ങള്‍ക്ക് പ്രാമുഖ്യം നല്‍കിയുള്ള ഔഷധ ഗവേഷണങ്ങള്‍ക്കായി ലോകരാജ്യങ്ങളെല്ലാം സഹകരിച്ച് ഒരു ആഗോള ഔഷധ ഗവേഷണ ഫണ്ട് സ്വരൂപിക്കണമെന്ന് ജനകീയാരോഗ്യ പ്രവര്‍ത്തകര്‍ നിര്‍ദേശിച്ചിട്ടുണ്ട്. ഇങ്ങനെ സമാഹരിക്കുന്ന ഫണ്ട് ഉപയോഗിച്ച് ലോകാരോഗ്യ സംഘടനയും ഇന്ത്യന്‍ കൗണ്‍സില്‍ ഫോര്‍ മെഡിക്കല്‍ റിസര്‍ച്ച് പോലുള്ള ദേശീയ ഗവേഷണസ്ഥാപനങ്ങളും ദേശീയപ്രസക്തങ്ങളായ ഗവേഷണപ്രവര്‍ത്തനങ്ങളില്‍ ഏര്‍പ്പെടേണ്ടതാണ്.

ഒഎസ്ഡിഡി അട്ടിമറിക്കുമോ?
ലോകവ്യാപാര സംഘടനയുടെ നിര്‍ദേശപ്രകാരം ഇന്ത്യന്‍ പേറ്റന്റ് നിയമം മാറ്റിയ സാഹചര്യത്തില്‍ ആരോഗ്യമേഖലയിലെ ഗവേഷണത്തിനായി ചെലവിടുന്ന തുക ഇന്ത്യാ ഗവണ്മെന്റ് ഗണ്യമായി വര്‍ധിപ്പിച്ച് ദേശീയ ഗവേഷണ സ്ഥാപനങ്ങളിലെ സൗകര്യങ്ങള്‍ പ്രയോജനപ്പെടുത്തി ദുര്‍ബല ജനവിഭാഗങ്ങളെ ബാധിക്കുന്ന ക്ഷയം, മലേറിയ തുടങ്ങിയ രോഗങ്ങള്‍ക്കാവശ്യമായ ഔഷധങ്ങള്‍ സ്വയം വികസിപ്പിച്ചെടുക്കേണ്ടതാണ്. സിഎസ്ഐആറിന്റെ നേതൃത്വത്തില്‍ ആരംഭിച്ചിട്ടുള്ള ഓപ്പണ്‍ സോഴ്സ് ഡ്രഗ് ഡിസ്കവറി പദ്ധതി (ഒഎസ്ഡിഡി) സ്വകാര്യ കുത്തകകളെ ഒഴിവാക്കിയുള്ള ഔഷധഗവേഷണത്തിലെ ഉത്തമ മാതൃകയായി വളര്‍ന്നു വരുന്നുണ്ട്. യുപിഎ സര്‍ക്കാരിനെ അതിശയിക്കുന്ന കോര്‍പറേറ്റ് സേവ നടത്തുന്ന മോഡി സര്‍ക്കാരിന്റെ കീഴില്‍ ഒഎസ്ഡിഡി പദ്ധതി അട്ടിമറിക്കപ്പെടുമോ എന്ന ആശങ്ക പരന്നിട്ടുണ്ട്.

അര്‍ബുദം

അസാധാരണമായ, കാര്യകാരണസഹിതമല്ലാത്ത കോശവളര്‍ച്ച ശരീരത്തിലെ മറ്റുകലകളേയും ബാധിയ്ക്കുന്ന അവസ്ഥയാണ് അര്‍ബുദം. ഡി.എന്‍.എ-ആര്‍.എന്‍.എ വ്യവസ്ഥിതി എന്ന സങ്കീര്‍ണ്ണവും അതികാര്യക്ഷമവുമായ പ്രക്രിയയിലൂടെ അനുസ്യൂതം നടന്നുകൊണ്ടിരിയ്ക്കുന്ന പ്രതിഭാസമാണ് കോശങ്ങളുടെ സൃഷ്ടിയും വളര്‍ച്ചയും വികാസവും. ഈ അനുസ്യൂതമുള്ള പ്രക്രിയയിലൂടേയാണ് ശരീരപ്രവര്‍ത്തനങ്ങള്‍ ചിട്ടയായി നടക്കുന്നത്. ഇത്തരത്തിലുള്ള പ്രവര്‍ത്തനങ്ങളില്‍ ഏതെങ്കിലും നിയന്ത്രാതീതമായാല്‍ ശാരീരികാസ്വാസ്ഥ്യം പ്രകടമാവും. കോശങ്ങളുടെ അമിതവും നിയന്ത്രണാതീതവും ആയ വിഭജനമാണ് അര്‍ബുദം.സാധാരണ ശരീരകോശങ്ങളില്‍ നിഷ്ക്രിയരായി കഴിയുന്ന അര്‍ബുദജീനുകളെ , രാസവസ്തുക്കളോ, പ്രസരങ്ങളോ, മറ്റു പ്രേരക ജീവിത ശൈലികളോ ഉത്തേജിപ്പിയ്ക്കുന്നു. ഇപ്രകാരം സാധാരണ കോശം അര്‍ബുദകോശമാകുന്നു.

പേരിനു പിന്നില്‍

ഗ്രീക് ഭാഷയില്‍ ഞണ്ട് എന്ന അര്‍ത്ഥം വരുന്ന കാര്‍സിനോസ് എന്ന പദത്തില്‍ നിന്നുമാണ് കാന്‍സര്‍ എന്ന പദം ഉത്ഭവിച്ചത്. കാര്‍ന്നുതിന്നുന്ന വ്രണങ്ങളെ സൂചിപ്പിയ്ക്കാനാണ് 17ആം നൂറ്റാണ്ടില്‍ ഇത് ഉപയോഗിച്ചത്. ഹിപ്പോക്രാറ്റസ് ഈ രോഗത്തിന്റെ ലക്ഷണങ്ങള്‍ വിവരിച്ചിരുന്നു.ക്യാന്‍സറിനെക്കുറിച്ചുള്ള പഠനം ആണ് ഓങ്കോളജി.

ആദ്യകാലങ്ങളില്‍

ബി.സി 3000നും 2500നും മദ്ധ്യേയുള്ള കാലഘട്ടത്തില്‍ ചുട്ടുപഴുത്ത കമ്പികള്‍ ഉപയോഗിച്ചാണ് ചികിത്സ നടത്തിയിരുന്നത്. 1829ല്‍ മറ്റു
ശരീരഭാഗങ്ങളിലേയ്ക്ക് ഇത് വ്യാപിയ്ക്കും എന്ന് മനസ്സിലാക്കി. 1838ല്‍ മുള്ളര്‍ ആണ് അര്‍ബുദകോശങ്ങളെപ്പറ്റിയുള്ള സൂക്ഷ്മ വിവരണം നല്‍കിയത്. സ്ഥായിയായ പ്രകോപനം സം‍ഭവിച്ചുകൊണ്ടിരിയ്ക്കുന്ന ഏതൊരു കലയേയും അര്‍ബുദം ബാധിച്ചേയ്ക്കാം എന്ന് ആദ്യമായി ആവിഷ്കരിച്ചതും സിദ്ധാന്തിച്ചതും റൂഡോള്‍ഫ് വിര്‍ഷൊ ആണ്.
വകഭേദങ്ങള്‍

കാന്‍സറുകളെ ഏറ്റവും ലളിതം ആയ തരത്തില്‍ രണ്ടായി വിഭജിക്കാം: കാഴ്സിനോമയും സാര്‍ക്കോമയും. ഇതില്‍ കാഴ്സിനോമ ഉപകലാകോശങ്ങളില്‍നിന്നു സംജാതം ആവുന്നതും സാര്‍ക്കോമ ഇതര കോശങ്ങളില്‍നിന്ന് ഉദ്ഭവിക്കുന്നതും ആണ്. വിവിധ ഇനം അര്‍ബുദങ്ങളെ അവയുടെ കോശഘടനയെയും കോശങ്ങള്‍ ഉള്‍ക്കൊള്ളുന്ന നിറങ്ങളെയും അടിസ്ഥാനം ആക്കി തരംതിരിക്കാം. രോഗത്തിന്റെ വളര്‍ച്ചയനുസരിച്ച് അര്‍ബുദം മൂന്നുവിധം ഉണ്ട്. അതാത് അവയവങ്ങളില്‍ മാത്രം ഒതുങ്ങിനില്ക്കുന്ന ഒന്നാമത്തെ തരം അര്‍ബുദങ്ങള്‍ പ്രായേണ ചികിത്സയ്ക്കു വിധേയം ആണ്. മറ്റു ഭാഗങ്ങളിലേക്ക്, വിശിഷ്യ ലസികഗ്രന്ഥികളിലേക്കും സമീപസ്ഥകോശങ്ങളിലേക്കും വ്യാപിച്ചിട്ടുള്ള രണ്ടാമത്തെ ഇനം അര്‍ബുദങ്ങള്‍ ചില ഉപാധികള്‍ക്കു വിധേയം ആയി മാത്രമേ ചികിത്സിക്കുവാന്‍ സാധിക്കുക ഉള്ളു; ദേഹമാസകലം വ്യാപിച്ചുകഴിഞ്ഞ മൂന്നാമത്തെ വിഭാഗം അര്‍ബുദങ്ങള്‍ ചികിത്സിച്ചു മാറ്റുക ദുഷ്കരം ആണ്. കോശങ്ങളുടെ ഘടനയും അവ ഉള്‍ക്കൊള്ളുന്ന നിറങ്ങളും അനുസരിച്ച് അര്‍ബുദങ്ങളെ സാധാരണ നാലു ഗ്രേഡുകള്‍ ആയി കണക്കാക്കാറുണ്ട്: ആദ്യത്തെ ഇനം അര്‍ബുദകോശങ്ങള്‍ സാധാരണ കോശങ്ങളില്‍നിന്നു വളരെ ഏറെ വ്യത്യസ്തം അല്ല; ഇവ വളരെ സാവധാനത്തില്‍ വളരുന്നവയും പരീക്ഷണവേളയില്‍ അധികം ചായം സ്വീകരിക്കാത്തവയും ആണ്. ഒടുവിലത്തെ ഇനത്തില്‍പ്പെട്ട, അതിവേഗം വളരുന്ന, കാന്‍സര്‍ കോശങ്ങള്‍ ദൂരവ്യാപകം ആയ ഘടനാവ്യത്യാസങ്ങള്‍ പ്രകടിപ്പിക്കുന്നവയും ഒട്ടേറെ ചായം വലിച്ചെടുക്കുന്നവയും ആണ്. മറ്റു രണ്ടുതരം കോശങ്ങളും സ്വഭാവത്തില്‍ മധ്യവര്‍ത്തികള്‍ ആയി നിലകൊള്ളുന്നു. അര്‍ബുദങ്ങളെ അവ സംജാതം ആകുന്ന കോശങ്ങളുടെ അടിസ്ഥാനത്തിലും, അവയുടെ വളര്‍ച്ചയുടെ തോതിന്റെ അടിസ്ഥാനത്തിലും വിവിധനാമങ്ങള്‍ക്കൊണ്ട് വിശേഷിപ്പിക്കാറുണ്ട്. എല്ലിന്റെ കാന്‍സര്‍ അഥവാ ഓസ്റ്റിയോസാര്‍ക്കോമ; ത്വക്കില്‍ ഉണ്ടാകുന്ന കാന്‍സര്‍ അഥവാ മെലനോമ; ഗര്‍ഭാശയ അര്‍ബുദം; സ്തനാര്‍ബുദം തുടങ്ങിയവ.

ആധുനിക ഗവേഷണങ്ങളുടെ വെളിച്ചത്തില്‍ കോശങ്ങളുടെ അര്‍ബുദപ്രവണതയ്ക്കു ചുരുങ്ങിയത് നാല് കാരണങ്ങളെങ്കിലുമുള്ളതായി വ്യക്തമായിട്ടുണ്ട്.

    അര്‍ബുദത്തിന്റെ നിദാനത്തെപ്പറ്റിയുള്ള ആദ്യത്തെ നിഗമനം കാന്‍സര്‍ 'എരിച്ചില്‍' അഥവാ ഉത്താപം കൊണ്ടുണ്ടാകുന്നതാണ് എന്നതാണ്. എന്തെങ്കിലും കാരണവശാല്‍ ഒരു മൂലവസ്തുവിനു പരിക്കേല്ക്കുമ്പോള്‍ അത് നന്നാക്കുവാനും, മൂലവസ്തുവിനു വീണ്ടും രൂപംനല്കാനും ഉള്ള ശ്രമം ശരീരം ഏറ്റെടുക്കും. പലതവണ ഈ സംഭവവികാസം ഉണ്ടാകുമ്പോള്‍ കോശങ്ങള്‍ അമിതമായി വളരുകയും അര്‍ബുദമായി പരിണമിക്കുകയും ചെയ്യും. ഇതിന് ഉപോദ്ബലകമാണ് പുകയില മുറുക്കുന്നവര്‍ക്ക് വായില്‍ ഉണ്ടാകുന്ന അര്‍ബുദം. ഇത്തരത്തിലുള്ള കാന്‍സറുകളുടെ ഉദാഹരണമായി ആന്ധ്രാപ്രദേശിലുണ്ടാകുന്ന 'ചൂട്ടാ' കാന്‍സറും, കാശ്മീരിലെ 'കാണ്‍ഗ്രി' കാന്‍സറും ചൂണ്ടിക്കാണിക്കപ്പെട്ടിട്ടുണ്ട്. കത്തുന്ന ഭാഗം വായില്‍വച്ചുകൊണ്ട് ചുരുട്ടുവലിക്കുന്ന ഒരു സമ്പ്രദായം ആന്ധ്രയിലുണ്ട്. അത്തരക്കാരില്‍ വായുടെ ഉള്‍ഭാഗത്തു കാണുന്ന കാന്‍സറിനെയാണ് 'ചൂട്ടാ' കാന്‍സര്‍ എന്നു വിളിക്കുന്നത്. കാശ്മീരിലെ തണുപ്പ് തടയുന്നതിന് കനല്‍ ഇട്ട ഒരു മണ്‍പാത്രം നെഞ്ചോട് ചേര്‍ത്തുവച്ച് പുതച്ചുനടക്കുന്ന പതിവുണ്ട്; അതിന്റെ ഫലമായി നെഞ്ചിന്റെ മുന്‍വശത്ത് കാന്‍സര്‍ ഉണ്ടാകുന്നു. പുകവലിയും ശ്വാസകോശത്തിലെ കാന്‍സറും തമ്മില്‍ ബന്ധമുള്ളതായി തെളിഞ്ഞിട്ടുണ്ട്. അതുകൊണ്ട് സിഗരറ്റുകവറിനുമേല്‍ "പുകവലി ആരോഗ്യത്തിനു ഹാനികരമാണ്" എന്ന് എഴുതണമെന്നു നിയമമുണ്ട്. അനവരതം അലട്ടിക്കൊണ്ടിരിക്കുന്ന എരിച്ചില്‍ കാന്‍സര്‍രോഗത്തിന് കളമൊരുക്കുന്നു എന്ന് ഇന്നുപരക്കെ അംഗീകരിക്കപ്പെട്ടുകഴിഞ്ഞ ഒരു വസ്തുതയാണ്.

    വികസിത രാജ്യങ്ങളിലെ 23 ശതമാനം അര്‍ബുദങ്ങളും പകര്‍ച്ചവ്യാധികളാണെന്ന് കണ്ടെത്തിയിട്ടുണ്ട്. ചിലതരം അര്‍ബുദങ്ങള്‍ വൈറസുകള്‍ (virus) മുഖേന ഒരു വ്യക്തിയില്‍നിന്നു മറ്റൊരു വ്യക്തിയിലേക്ക് പകരാമെന്നുള്ളതാണ് ഈ നിഗമനത്തിന്റെ അടിസ്ഥാനം. ത്വക്കിനെ ബാധിക്കുന്ന ചില കാന്‍സറുകള്‍ ഇപ്രകാരം പകരുന്നവയാണ്. ഗവേഷണശാലയില്‍ സ്തനങ്ങളെ ബാധിക്കുന്ന കാന്‍സര്‍ മുലപ്പാലില്‍ക്കൂടി എലികളില്‍ പകര്‍ത്തിയതിനും അര്‍ബുദത്തെ പകര്‍ച്ചവ്യാധിയുടെ അടിസ്ഥാനത്തില്‍ കൈകാര്യം ചെയ്തതിനും ആണ് 1966-ല്‍ പേറ്റണ്‍ റൂസ് എന്ന യു.എസ്. ശാസ്ത്രജ്ഞനു നോബല്‍ സമ്മാനം ലഭിച്ചത്. ഇന്നത്തെ ഇലക്ട്രോണ്‍ മൈക്രോസ്കോപ്പുകളില്‍ക്കൂടിപ്പോലും ദര്‍ശിക്കുവാന്‍ കഴിയാത്ത അതിസൂക്ഷ്മങ്ങളായ വൈറസുകളാണ് ചിലയിനം അര്‍ബുദത്തിനു കാരണമെന്ന് കരുതപ്പെടുന്നു. കരളിലെ അര്‍ബുദത്തിനു കാരണമാകുന്നത് ഹെപ്പറ്റൈറ്റിസ് ബി, സി വൈറസുകളും ഗര്‍ഭാശയഗളാര്‍ബുദം (Cervical), ഗുദാര്‍ബുദം എന്നിവയ്ക്കു കാരണമാകുന്നത് ഹ്യൂമണ്‍ പാപ്പിലോമാ വൈറസുകളായ HPV 16, 18 വൈറസുകളുമാണ്. ആമാശയാര്‍ബുദത്തിനു കാരണമാകുന്നത് ഹെലിക്കോബാക്ടര്‍ പൈലോറി എന്ന വൈറസുകളാണ്. മനുഷ്യരില്‍ അര്‍ബുദം ഒരു പകര്‍ച്ചവ്യാധിയാണെന്ന് പൂര്‍ണമായും തെളിയിക്കപ്പെട്ടിട്ടില്ല. എന്നാല്‍ അര്‍ബുദരോഗത്തിനു കാരണമാകുന്ന പ്രത്യേക തന്മാത്രാഘടനയോടുകൂടിയ ചില രാസവസ്തുക്കളുണ്ട്. ഇത്തരം വസ്തുക്കള്‍ അര്‍ബുദജനകങ്ങള്‍ എന്ന് അറിയപ്പെടുന്നു.
    മനുഷ്യശരീരത്തില്‍ ഹോര്‍മോണുകളെ ഉത്പാദിപ്പിക്കുന്ന നിരവധി അന്തഃസ്രാവി (Endocrine glands) ഗ്രന്ഥികളുണ്ട്. ശരീരത്തിലെ സങ്കീര്‍ണവും സന്ദര്‍ഭാനുസൃതവും ആയ ഗതിവിഗതികളെ ഏറിയകൂറും നിയന്ത്രിക്കുന്നത് അന്തഃസ്രാവിസമുച്ചയമാണ്. അവയുടെ പ്രവര്‍ത്തനത്തിന്റെ പാകപ്പിഴകള്‍കൊണ്ട് അനവധി രോഗങ്ങള്‍ ഉണ്ടാകുന്നു. സ്തനം, ഗര്‍ഭാശയം, പുരുഷന്റെ മൂത്രാശയത്തോടു ബന്ധപ്പെട്ട പ്രോസ്റ്റ്രേറ്റ് ഗ്രന്ഥി(prostrate) എന്നിവയ്ക്കുണ്ടാകുന്ന അര്‍ബുദത്തിനു പ്രധാന കാരണം ഇത്തരത്തിലുള്ള അന്തഃസ്രാവിപ്രവര്‍ത്തനവൈകല്യമാണ്.

    അര്‍ബുദത്തിനുള്ള മറ്റൊരു കാരണം പാരമ്പര്യ സ്വഭാവസവിശേഷതകളാണ്. ഭ്രൂണാവസ്ഥയില്‍ ഉണ്ടാകുന്ന ചില ഗതിവിഭ്രംശങ്ങളും മുരടിക്കലുകളും പലപ്പോഴും ദുഷ്ടാര്‍ബുദസ്ഥായിയായ മൂലവസ്തുക്കളെ സൃഷ്ടിക്കാറുണ്ട്. ഇങ്ങനെയുള്ള മൂലവസ്തുക്കള്‍ വളരെ എളുപ്പത്തില്‍ അര്‍ബുദത്തിനു വിധേയമാവും. വൃക്കകളിലും വൃഷണങ്ങളിലും അണ്ഡാശയത്തിലും ഉണ്ടാകുന്ന പലതരം അര്‍ബുദങ്ങളും ഈ ഇനത്തില്‍പ്പെട്ടവയാണ്. പൊതുവായി പറഞ്ഞാല്‍ കുട്ടികളിലും ചെറുപ്പക്കാരിലും കാണുന്ന കാന്‍സറിന് എല്ലാംതന്നെ പാരമ്പര്യ ഘടകമാണ് മിക്കപ്പോഴും കാരണം.

അര്‍ബുദജനകവസ്തുക്കള്‍

അര്‍ബുദോല്പന്നവസ്തുക്കള്‍ എന്ന് പൊതുവേ അറിയപ്പെടുന്ന പ്രത്യേകതന്മാത്രാഘടനയോട് കൂടിയ രാസവസ്തുക്കള്‍ ആണ് അര്‍ബുദത്തിന് നിദാനം. കോള്‍ട്ടാര്‍ അനിലിന്‍ വര്‍ഗ്ഗത്തില്‍ പെട്ടത് ആയ വസ്തുക്കള്‍ ഇത്തരത്തില്‍ ഉള്ളവ ആണ്. പുകയില, വെറ്റില, രാസവസ്തുക്കളുടെ ഉപയോഗം, എക്സ്റേ, ചൂട്, സൂര്യകിരണങ്ങള്‍ എന്നിവയും ഭൂമിശാസ്ത്രപരം ആയ ഏറ്റക്കുറച്ചിലുകളും നിദാനം ആകുന്നു. വീര്യം ഏറിയ ആധുനിക ഔഷധങ്ങളുടെ വിവേചനരഹിതം ആയ ഉപയോഗം, അമിതം ആയി സംസ്കരിച്ചവയും കൃത്രിമചേരുവകള്‍ ചേര്‍ത്തതും ആയ ഭക്ഷണസാധനങ്ങള്‍, എരിവ്, പുളി, മസാല തുടങ്ങിയവയുടെ നിരന്തരം ആയ ഉപയോഗം, ചെറുപ്രായത്തിലെ വിവാഹം, പോഷകാഹാരക്കുറവ് എന്നിങ്ങനെ പലതും അര്‍ബുദത്തിന് കാരണം ആകുന്നു.

അര്‍ബുദവും പ്രായവും

കണ്ണിനു പുറത്തുണ്ടാകുന്ന റെറ്റിനോ ബ്ലാസ്റ്റോമ (retino blastoma), വൃക്കയില്‍ ഉണ്ടാകുന്ന നെഫ്രോ ബ്ലാസ്റ്റോമ (nephro blastoma), അഡ്രിനലില്‍ (adrinal) ഉണ്ടാകുന്ന ന്യൂറോ ബ്ലാസ്റ്റോമ (neuroblastoma) എന്നീ കാന്‍സറുകള്‍ ശിശുക്കളില്‍ കാണപ്പെടുന്നവ ആണ്. വൃഷണങ്ങളില്‍ ഉണ്ടാകുന്ന ടെറട്ടോമാ എന്ന അര്‍ബുദം യുവാക്കളില്‍ ആണ് കൂടുതല്‍ ആയി കണ്ടുവരുന്നത്. സ്തനത്തിലും ഗര്‍ഭാശയത്തിലും ഉണ്ടാകുന്ന അര്‍ബുദം പ്രായഭേദമന്യേ സ്ത്രീകളില്‍ കണ്ടുവരുന്നു. 60 വയസ്സുകഴിഞ്ഞ പുരുഷന്മാരിലാണ് പ്രോസ്റ്റ്രേറ്റ് അര്‍ബുദം(prostrate) കാണപ്പെടുന്നത്.
കണ്ടുവരുന്ന സ്ഥലങ്ങളും വിതരണവും

അര്‍ബുദം മനുഷ്യരില്‍ മാത്രം ഉണ്ടാകുന്ന ഒരു രോഗം അല്ല. പട്ടി, കുതിര, പശു എന്നീ മൃഗങ്ങളിലും അര്‍ബുദത്തിന്റെ സാന്നിധ്യം കണ്ടുപിടിക്കപ്പെട്ടിട്ടുണ്ട്. എലികള്‍ക്കും ഈ രോഗം ഉണ്ടാകാറുണ്ട്. അതിനാല്‍ ആണ് എലികളെ അര്‍ബുദ ഗവേഷണത്തിനു ധാരാളം ആയി ഉപയോഗിക്കുന്നത്.

വ്യാവസായിക പുരോഗതി കൈവരിച്ച അമേരിക്കന്‍ ഐക്യനാടുകള്‍, ഇറ്റലി, ആസ്റ്റ്രേലിയ, ജര്‍മനി, നെതര്‍ലന്‍ഡ്, കാനഡ, ഫ്രാന്‍സ് എന്നിവിടങ്ങളില്‍ ആണ് കൂടിയ തോതില്‍ അര്‍ബുദരോഗികള്‍ ഉള്ളത്. ഏറ്റവും കുറവ് വടക്കേ ആഫ്രിക്കയിലും ഏഷ്യയുടെ വടക്കുകിഴക്കന്‍ ഭാഗങ്ങളിലും ആണ്.

ചില വര്‍ഗങ്ങളിലും ഗോത്രങ്ങളിലും ചിലതരം പ്രത്യേക അര്‍ബുദങ്ങള്‍ കൂടുതല്‍ കാണാറുണ്ട്. മൂക്കിലും തൊണ്ടയിലും കാണപ്പെടുന്ന അര്‍ബുദം ചൈനക്കാരിലാണധികം ഉണ്ടാവുക. യകൃത്തിലെ അര്‍ബുദം മലയാക്കാരിലും ആഫ്രിക്കയിലെ ബാന്തുഗോത്രവര്‍ഗക്കാരുടെ ഇടയിലും കൂടുതല്‍ പ്രത്യക്ഷമാവാറുണ്ട്. ചര്‍മാര്‍ബുദം (melanoma) കറുത്ത വര്‍ഗക്കാര്‍ക്കിടയില്‍ കുറവ് ആണ്. ചില പ്രത്യേകതരം അര്‍ബുദം വരുവാന്‍ ഉള്ള കാരണം ഗോത്രപരമോ വര്‍ഗപരമോ അല്ല എന്നും നേരേമറിച്ച് ശരീരഘടനയിലും പ്രവൃത്തി ഭേദങ്ങളിലും അധിഷ്ഠിതം ആണ് എന്നും കരുതപ്പെടുന്നു. കുട്ടികള്‍ക്ക് മുലകൊടുക്കുന്ന സ്ത്രീകളില്‍ സ്തനത്തില്‍ ഉണ്ടാകുന്ന അര്‍ബുദം കുറവ് ആണെന്നും സുന്നത്തു സമ്പ്രദായം നടപ്പുള്ള സമുദായങ്ങളിലെ പുരുഷന്മാരില്‍ ലിംഗാര്‍ബുദം കുറവ് ആണെന്നും ഉള്ളത് മേല്പറഞ്ഞ നിഗമനത്തിന് ഉപോദ്ബലകം ആണ്.

പ്രവൃത്തിയും അര്‍ബുദവും

ചില പ്രത്യേക ജോലികള്‍ അര്‍ബുദത്തെ ക്ഷണിച്ചുവരുത്തുന്നവ ആണ്. ഉദാഹരണം ആയി എക്സ്-റേയും ആയി ബന്ധപ്പെട്ടു പ്രവര്‍ത്തിക്കുന്ന വ്യക്തികള്‍ക്ക് അര്‍ബുദം ഉണ്ടാകുവാന്‍ ഉള്ള സാധ്യത കൂടുതല്‍ ആണ്. ഇത്തരത്തില്‍ ഉള്ള പ്രവൃത്തികളില്‍ കുറച്ചുകാലം ഏര്‍പ്പെടുന്നപക്ഷം വളരെ വര്‍ഷങ്ങള്‍ക്കുശേഷവും ഈ പ്രവണത പ്രകടം ആകാറുണ്ട്. അസ്ബെസ്റ്റോസ് ശ്വാസകോശാര്‍ബുദത്തിനു കാരണം ആകും എന്ന് കണ്ടെത്തിയിട്ടുണ്ട്. അനിലിന്‍ ചായങ്ങള്‍ കൈകാര്യം ചെയ്യുന്നവര്‍ക്കു മൂത്രാശയസംബന്ധി ആയ അര്‍ബുദം ബാധിക്കാറുണ്ട്. കോള്‍ടാറില്‍ ജോലിചെയ്യുന്നവര്‍ക്ക് ഉണ്ടാകുന്ന ചര്‍മാബുദങ്ങളും വാച്ചുകളില്‍ റേഡിയം തേയ്ക്കുന്നവര്‍ക്ക് അസ്ഥിയില്‍ ഉണ്ടാകുന്ന അര്‍ബുദവും മറ്റുദാഹരണങ്ങള്‍ ആണ്.

ആദ്യലക്ഷണങ്ങള്‍

ചില അസ്വാസ്ഥ്യങ്ങള്‍ അര്‍ബുദത്തിന്റെ മുന്നോടി ആയിത്തീരാറുണ്ട്. ഇവ അന്തിമം ആയി അര്‍ബുദത്തിലേക്കുതന്നെ നീങ്ങിക്കൊള്ളണം എന്ന് നിര്‍ബന്ധമില്ല എങ്കിലും, അവയും അര്‍ബുദവും തമ്മില്‍ ഉള്ള ബന്ധം സാധാരണയില്‍ കവിഞ്ഞതാണ്. അതുകൊണ്ട്, ഈ അവസ്ഥകളെ 'പ്രീകാന്‍സര്‍ രോഗങ്ങള്‍' എന്നും വിളിക്കാറുണ്ട്. വായില്‍ ഉണ്ടാകുന്ന തടിപ്പും കല്ലിപ്പും (leukoplakia) വായിലെ അര്‍ബുദത്തിന്റെ ഒരു മുന്നോടി ആണ്. നാവില്‍ ഉണ്ടാകുന്ന വെളുത്തപാടും ചുവന്ന തടിപ്പും മറ്റൊരുദാഹരം ആണ്. കണ്ടെത്തി തുടക്കത്തിലെ ചികിത്സയാരംഭിക്കുന്ന പക്ഷം ഇത് പൂര്‍ണം ആയും സുഖപ്പെടുത്താന്‍ ആകും. കുടലില്‍ കാണുന്ന പോളിപ് (polyps) കാലക്രമേണ അര്‍ബുദം ആകാറുണ്ട്. ത്വക്കിലെ പൊള്ളലേറ്റ ഭാഗത്തും അര്‍ബുദം ഉണ്ടാകാന്‍ ഉള്ള സാധ്യത വളരെ കൂടുതല്‍ ആണ്.
അര്‍ബുദം-മരണത്തിന്റെ കണക്ക്

ഓരോ രാജ്യത്തും എത്രപേര്‍ക്ക് അര്‍ബുദം ഉണ്ടാകുന്നു എന്നും, അതുകൊണ്ട് എത്രപേര്‍ മരണമടയുന്നു എന്നും ഉള്ളതിനു ശരി ആയ കണക്കുകള്‍ ലഭ്യം ആണ്.

2020ാം ആണ്ടോടെ ആഗോള അര്‍ബുദനിരക്ക് 50 ശതമാനം വര്‍ധിച്ച് 15 ദശലക്ഷത്തോളം ആകും എന്ന് ആണ് ലോക കാന്‍സര്‍ റിപ്പോര്‍ട്ട് (WCR) സൂചിപ്പിക്കുന്നത്. പ്രായാധിക്യം ഉള്ളവരുടെ എണ്ണത്തില്‍ ഉണ്ടായ വര്‍ധനവ്, ജീവിതശൈലിയിലെ വ്യത്യാസം എന്നിവ ഇതിനു കാരണം ആയി ചൂണ്ടിക്കാണിക്കപ്പെടുന്നു. പുകവലി, ഭക്ഷണക്രമം, രോഗസംക്രമണം എന്നിവ നിയന്ത്രിക്കുക വഴി 1/3 ഭാഗം അര്‍ബുദം തടയാനും മറ്റൊരു 1/3 ഭാഗം ചികിത്സിച്ചു ഭേദം ആക്കാനും ആകും. 2000-ല്‍ മരണമടഞ്ഞ 56 ദശലക്ഷം മനുഷ്യരില്‍ 12 ശതമാനം അര്‍ബുദം മൂലം ആയിരുന്നു മരണമടഞ്ഞത്. 5.3 ദശലക്ഷം പുരുഷന്മാരും 4.7 ദശലക്ഷം സ്ത്രീകളും അര്‍ബുദരോഗബാധിതരായി കണ്ടെത്തിയിട്ടുണ്ട്. 6.2 ദശലക്ഷം പേര്‍ ഈ രോഗം മൂലം മരണമടയുകയും ചെയ്തു. വ്യാവസായിക പുരോഗതി കൈവരിച്ച വികസിത രാഷ്ട്രങ്ങള്‍ അധികവും നേരിടുന്ന പ്രധാന ആരോഗ്യപ്രശ്നങ്ങളില്‍ ഒന്ന് അര്‍ബുദബാധ ആണ്.

വര്‍ഷംതോറും 1.2 ദശലക്ഷംപേരെ ശ്വാസകോശാര്‍ബുദം ബാധിക്കുന്നത് ആയി കണ്ടുവരുന്നു. ആഗോളതലത്തില്‍ ഏറ്റവും വ്യാപകം ആയിട്ട് ഉള്ളതും ഇത് ആണ്. സ്തനാര്‍ബുദം ഒരു ദശലക്ഷം, കോളോറെക്റ്റല്‍ 9,40,000, ആമാശയാര്‍ബുദം 8,70,000, കരള്‍ 5,60,000, ഗര്‍ഭാശയാര്‍ബുദം 4,70,000, അന്നനാളം 4,10,000, തല-കഴുത്ത് 3,90,000, ബ്ളാഡര്‍ 330000, ലിംഫോമ 2,90,000, രക്താര്‍ബുദം 2,50,000, പ്രോസ്റ്റ്രേറ്റ്-വൃഷണം 2,50,000, പാന്‍ക്രിയാസ് 2,16,000, അണ്ഡാശയം 1,90,000, വൃക്ക 1,90,000, എന്‍ഡോമെട്രിയല്‍ 1,88,000, നാഡീവ്യവസ്ഥ 1,75,000, ത്വക് 1,33,000, തൈറോയ്ഡ് 1,23,000, ഗ്രസനി 65,000, ഹോഗ്കിന്‍ അസുഖം 62,000 എന്നിങ്ങനെ ആണ് മറ്റുള്ളവയുടെ കണക്ക്.

രോഗനിര്‍ണയം
കോളന്‍ കാന്‍സര്‍

50 ശതമാനം അര്‍ബുദങ്ങളും, കാണാവുന്ന തരത്തില്‍ ഉള്ളവ ആണ്; അവയെ തൊട്ടുനോക്കാനും സാധ്യം ആണ്. ഇവയ്ക്കു പുറമേ നല്ലൊരു ശതമാനം അര്‍ബുദങ്ങള്‍ എന്‍ഡോസ്കോപ്പ് മുഖേന പരിശോധിച്ചാല്‍ അറിയാവുന്നവ ആണ്. പൊള്ളയായ അവയവങ്ങളെ (അന്നനാളം, മൂത്രാശയം) നിരീക്ഷിക്കുവാന്‍ ഉപയോഗിക്കുന്നതും ബള്‍ബുകള്‍ ഘടിപ്പിക്കാവുന്നതും ആയ ഉപകരണങ്ങള്‍ ആണ് എന്‍ഡോസ്കോപ്പുകള്‍ . ഇതിനും പുറമേ, പ്രത്യേകം കാണാന്‍ കഴിയുന്ന രാസവസ്തുക്കള്‍ ഉപയോഗിച്ചും അല്ലാതെയും ഉള്ള എക്സ്-റേ പടങ്ങളും അര്‍ബുദം കണ്ടുപിടിക്കാന്‍ പ്രയോജനപ്രദങ്ങള്‍ ആണ്. ബേരിയം ഭക്ഷിച്ചതിനുശേഷം എടുക്കുന്ന ഇതിനുദാഹരണം ആണ്. ചില അര്‍ബുദങ്ങളില്‍ രക്തത്തിലെ രാസവസ്തുക്കളും എന്‍സൈമുകളും (ആല്‍ക്കലൈന്‍ ഫോസ്ഫേറ്റ്സ്, ആസിഡ് ഫോസ്ഫേറ്റ്സ് എന്നിവ) കൂടിയും കുറഞ്ഞുമിരിക്കും. മേല്പറഞ്ഞ പരീക്ഷണങ്ങളിലൂടെ, അര്‍ബുദം ഉണ്ട് എന്നു സംശയം തോന്നിയാല്‍, മൂലവസ്തുവിന്റെ ഒരു ചെറിയ കഷണം മുറിച്ചെടുത്ത് സൂക്ഷ്മദര്‍ശിനിയില്‍ക്കൂടി പരിശോധിക്കണം. ഈ പരീക്ഷണത്തിന്‍ ആണ് ബയോപ്സി എന്നു പറയുന്നത്. ബയോപ്സി പരിശോധനയെക്കാള്‍ വിഷമം ഇല്ലാതെ നിര്‍വഹിക്കാവുന്ന മറ്റൊരു അര്‍ബുദനിര്‍ണയനമാര്‍ഗം ആണ് എക്സ്ഫോളിയേറ്റീവ് സൈറ്റോളജി എക്സാമിനേഷന്‍. സാധാരണ കോശങ്ങളെക്കാള്‍ വേഗത്തില്‍ അര്‍ബുദബാധിതകോശങ്ങള്‍ അടര്‍ന്നുവീഴുന്നു. ഈ കോശങ്ങളെ പാപ്പനിക്കളോവ്(pap smear) മാര്‍ഗം ഉപയോഗപ്പെടുത്തി ചായംപിടിപ്പിച്ച് മൈക്രോസ്കോപ്പിലൂടെ പരിശോധിക്കുന്ന വിധത്തെ ആണ് എക്സ്ഫോളിയേറ്റീവ് സൈറ്റോളജി എന്നു പറയുന്നത്. ആദ്യഘട്ടത്തില്‍ മാമോഗ്രാഫി, എം.ആര്‍.ഐ, സി.റ്റി. തുടങ്ങിയ സ്കാനുകള്‍ നടത്തി രോഗനിര്‍ണയം നടത്താം.

ആന്ധ്രയിലെ ബുദ്ധപ്രതിമ
ഹൈദരാബാദിലെ ഹുസൈന്‍ സാഗര്‍ നദിക്കുനടുവിലായി സ്ഥിതിചെയ്യുന്ന ബുദ്ധപ്രതിമ ഒറ്റഗ്രാനൈറ്റ് കല്ലില്‍ തീര്‍ത്ത ലോകത്തിലെ ഏറ്റവും വലിയ ശില്‍പമാണ്. 350 ടണ്ണാണ് പ്രതിമയുടെ ഭാരം. 200 ശില്‍പികള്‍ രണ്ടുവര്‍ഷംകൊണ്ടാണ് പ്രതിമയുടെ നിര്‍മാണം പൂര്‍ത്തിയാക്കിയത്. 1992 ഏപ്രില്‍ 12നാണ് പ്രതിമ നദിക്കുനടുവില്‍ സ്ഥാപിച്ചത്. ലുംബിനി പാര്‍ക്കില്‍നിന്ന് ബോട്ടുമാര്‍ഗ്ഗം തീര്‍ഥാടകര്‍ക്ക് ഇവിടെയെത്താം. വെര്‍ച്വല്‍ ടൂറിന് ഇവിടെ ക്ലിക്ക് ചെയ്യുക.

തളികോട്ട മഹാദേവക്ഷേത്രം
കേരളത്തിലെ കോട്ടയം ജില്ലയില്‍ താഴത്തങ്ങാടിയില്‍ സ്ഥിതി ചെയ്യുന്ന പുരാതന ക്ഷേത്രമാണ് തളികോട്ട മഹാദേവക്ഷേത്രം. പരശുരാമനാല്‍ പ്രതിഷ്ഠിക്കപ്പെട്ടു എന്ന് ഐതിഹ്യമുള്ള ക്ഷേത്രം തെക്കുംകൂര്‍ രാജാക്കന്മാരുടെ കുലദൈവമായി പൂജിക്കപ്പെട്ടിരുന്നു. പുരാതന കേരളത്തിലെ 108 ശിവക്ഷേത്രങ്ങളില്‍ പറയുന്ന നാലു തളിക്ഷേത്രങ്ങളില്‍ (തളി ശിവക്ഷേത്രം, കോഴിക്കോട്, കടുത്തുരുത്തി തളി മഹാദേവക്ഷേത്രം, കീഴ്ത്തളി മഹാദേവക്ഷേത്രം കൊടുങ്ങല്ലൂര്‍, തളികോട്ട മഹാദേവക്ഷേത്രം, കോട്ടയം) ഒരു തളിയാണ് ഈ മഹാദേവക്ഷേത്രം. തളികോട്ട മഹാദേവക്ഷേത്രത്തിന്റെ വെര്‍ച്ച്വര്‍ ടൂര്‍ കാണാനായി ഇവിടെ ക്ലിക്ക് ചെയ്യുക.

സെല്‍ഫിയെടുത്തവര്‍ സെല്‍ഫിയാല്‍!

സെല്‍ഫി ; 2013-ലെ വേര്‍ഡ് ഓഫ് ദ ഇയര്‍. മദ്യത്തിനോടും മയക്കുമരുന്നിനോടുമെന്ന പോലെ സെല്‍ഫിയും ഇന്ന് അഡിക്ഷനായിക്കൊണ്ടിരിക്കുന്നു. സെല്‍ഫി അഡിക്ഷനാകുന്നതെങ്ങെനെ എന്ന് പറഞ്ഞ് ചിരിച്ചുതള്ളേണ്ട. സ്വന്തം സെല്‍ഫിയെടുത്ത് സോഷ്യല്‍ മീഡിയയില്‍ ഷെയര്‍ ചെയ്ത് അതിന് കുറച്ച് ലൈക്കും കൂടി കിട്ടിയാല്‍ ജീവിതം ധന്യമായി എന്നു കരുതുന്ന ഒരു വലിയപക്ഷം ആളുകള്‍ നമുക്കിടയില്‍ വളര്‍ന്നുവരുന്നുണ്ട്.

സെല്‍ഫിയോടുളള ഈ അമിതസ്‌നേഹം മറ്റു മാനസിക അസ്വസ്ഥതകളെ പോലെ ചികിത്സ ആവശ്യമായ ഒരു മാനസിക പ്രശ്‌നമാണെന്ന് തിരിച്ചറിയണം. കഴിഞ്ഞ കുറച്ചുദിവസങ്ങളില്‍ സെല്‍ഫിയില്‍ രക്തസാക്ഷികളായ ചിലരെ നാം വാര്‍ത്തകളില്‍ കണ്ടു. സെല്‍ഫി മരണങ്ങള്‍ ആദ്യമായിട്ടല്ല റിപ്പോര്‍ട്ട് ചെയ്യപ്പെടുന്നതെങ്കിലും, അതിപ്പോള്‍ വിദേശത്തും നമ്മുടെ നാട്ടിലും കൂടിവരികയാണ്.

കഴിഞ്ഞ ആഴ്ച മെക്‌സിക്കോയില്‍ ഒരാള്‍ സ്വയം തോക്കു ചൂണ്ടി സെല്‍ഫിയെടുക്കുന്നതിനിടെ വെടിപൊട്ടി മരിച്ചിരുന്നു. അതിനു പിന്നാലെയാണ് നമ്മുടെ സ്വന്തം കേരളത്തില്‍ ഷൊര്‍ണൂരില്‍ ചരക്ക് തീവണ്ടിക്കു മുകളില്‍ കയറിനിന്ന് സെല്‍ഫിയെടുക്കുന്നതിനിടെ ഷിഹാബുദ്ദീന്‍ എന്ന പതിനാലു വയസ്സുകാരന്‍ പൊളളലേറ്റ് മരിച്ചത്. ഇതിന് തുടര്‍ച്ചയെന്നോണം ഹോളണ്ടുകാരായ ദമ്പതികള്‍ മക്കള്‍ നോക്കി നില്‍ക്കേ സെല്‍ഫിയെടുക്കുന്നതിനിടയില്‍ പോര്‍ച്ചുഗലിലെ കബോഡി റോക്ക് സമുദ്രമുനമ്പില്‍ നിന്നും സമുദ്രത്തില്‍ വീണ് മരിച്ചതും നാം കേട്ടു.

അടുത്ത കാലത്ത് 'മിറര്‍ ന്യൂസ്' സെല്‍ഫിയുടെ ദുരന്തം ഏറ്റുവാങ്ങിയ ഒരു പത്തൊമ്പതു വയസ്സുകാരനെ കുറിച്ച് റിപ്പോര്‍ട്ട് ചെയ്തിരുന്നു. സെല്‍ഫിക്കടിമയായ ആ 19 വയസ്സുകാരന്റെ പേര് ഡാനി ബോമാന്‍. 15 വയസ്സുമുതല്‍ സെല്‍ഫിയെടുക്കാന്‍ തുടങ്ങിയ ഡാനി ഒരുദിനം എടുത്തു കൂട്ടിയിരുന്നത് 200 സെല്‍ഫികളാണ്. ഒരുദിവസം ചുരുങ്ങിയത് പത്തു മണിക്കൂറുകളെങ്കിലും സെല്‍ഫിയെടുക്കാന്‍ മാത്രം ചെലവഴിക്കുന്നു. സെല്‍ഫിക്കടിമയായ ഡാനി പതുക്കെ സ്‌കൂളില്‍ പോക്കു നിര്‍ത്തി, മറ്റുളളവരോടുളള ഇടപെടലുകള്‍ കുറഞ്ഞു. ഏതു നേരവും മുറിയടച്ചിരുന്ന് സെല്‍ഫിയെടുക്കല്‍ തന്നെ. ഒടുക്കം തനിക്കു സംതൃപ്തി നല്‍കുന്ന സെല്‍ഫി കിട്ടാതെ വന്നപ്പോള്‍ ആത്മാഹൂതിക്ക് ശ്രമിച്ചു.

ഇപ്പോള്‍ എന്തു തോന്നുന്നു സെല്‍ഫി അഡിക്ഷന്‍ അത്ര നിസാരപ്രശ്‌നമല്ല എന്നു മനസ്സിലായില്ലേ? ഡാനിയുടേത് അപൂര്‍വ്വമായ ഒരു കേസാണെന്ന് ഡോക്ടര്‍ ഡേവിഡ് വീല്‍ പറയുന്നുണ്ടെങ്കിലും ഇത് ചര്‍ച്ച ചെയ്യപ്പെടേണ്ടതും പരിഹാരം കാണേണ്ടതുമായ ഒരു വിഷയമാണെന്ന് അദ്ദേഹം സമ്മതിക്കുന്നുണ്ട്.

മന:ശാസ്ത്രപരമായി നോക്കുകയാണെങ്കില്‍ നാര്‍സിസം എന്ന ആത്മാരാധനയുടെ മറ്റൊരു മുഖമാണ് സെല്‍ഫി. മനോരോഗവിദഗ്ദ്ധനായ ഡോ. ഡേവിഡ് വീലിന്റെ അഭിപ്രായപ്രകാരം ബോഡി ഡിസ്‌മോര്‍ഫിക് ഡിസോര്‍ഡര്‍ എന്ന മാനസികപ്രശ്‌നമുളളവരാണ് സെല്‍ഫിക്കായി കൂടുതല്‍ സമയം ചിലവഴിക്കുന്നത്. സ്വന്തം പ്രതിച്ഛായയില്‍ ഇവര്‍ സന്തുഷ്ടരായിരിക്കില്ല. ആരും ശ്രദ്ധിക്കാനിടയില്ലാത്ത നിസാരകാര്യങ്ങള്‍ പലപ്പോഴും ഇവരെ മാനസികമായി ഇവര്‍ക്ക് വെല്ലുവിളി ഉയര്‍ത്തുന്നു. തന്റെ ന്യൂനതകളൊന്നും പതിയാത്ത സംതൃപ്തമായ ഒരു സെല്‍ഫിയെടുക്കാനായി മണിക്കൂറുകള്‍ ചെലവിടാന്‍ ഇവര്‍ക്ക് യാതൊരു മടിയുമില്ല. മറ്റു പ്രധാന കര്‍ത്തവ്യങ്ങളൊക്കെ മറന്ന് ഇവര്‍ സെല്‍ഫിക്കായി സമയം ചെലവഴിക്കുന്നു. ഡാനി എന്ന പത്തൊമ്പതുകാരനും സംഭവിച്ചത് അതാണ്.

സോഷ്യല്‍മീഡിയ തരംഗത്തിന്റെ ഉല്‍പന്നങ്ങളാണ് സെല്‍ഫികള്‍. ജീവിതത്തിലെ നല്ല നിമിഷങ്ങളും വിഷമങ്ങളും സൗഹൃദക്കൂട്ടായ്മ വഴി പോസ്റ്റ് ചെയ്ത് ചൂടോടെ പ്രിയപ്പെട്ടവരിലെത്തിക്കാം എന്നുളളതാണ് പലരേയും സൗഹൃദക്കൂട്ടായ്മകളിലേക്ക് ആകര്‍ഷിച്ചത്. എന്നാല്‍ പതുക്കെ പോസ്റ്റുകള്‍ തികച്ചും അവനവനിലേക്ക് ഒതുങ്ങാന്‍ തുടങ്ങി. ക്രമേണ ജീവിതത്തിലെ ഓരോ നീക്കവും എന്തിന് സ്വകാര്യതകള്‍ പോലും ഇത്തരം സോഷ്യല്‍ മീഡിയകളില്‍ കൂടി നാലാളെ അറിയിച്ചില്ലെങ്കില്‍ ഉറക്കം വരില്ലെന്ന അവസ്ഥയിലേക്ക് എത്തിത്തുടങ്ങി. മികച്ച സെല്‍ഫിക്കായി എന്ത് സാഹസത്തിന് മുതിരാനും അവര്‍ തയ്യാറായി തുടങ്ങി. അതിന്റെ ഫലമായി അപകടങ്ങളും വര്‍ദ്ധിച്ചു.

മൊബൈല്‍ ക്യാമറ പ്രചാരത്തിലായ സമയത്ത് റോഡില്‍ ഒരു ആക്‌സിഡന്റ് കണ്ടാല്‍ ഓടിച്ചെന്ന് രക്ഷാപ്രവര്‍ത്തനം നടത്തുന്നതിനു പകരം ചാനല്‍ ക്യാമറകളെ വെല്ലും വിധം തല്‍സമയം ഷൂട്ട് ചെയ്തിരുന്ന സാഹചര്യത്തിനുള്ള തുടര്‍ച്ച അതെടുത്ത് സോഷ്യല്‍ മീഡിയയില്‍ പോസ്റ്റ് ചെയ്യുക എന്നുളളതാണ്. ഒപ്പം സംഭവസ്ഥലത്ത് നിന്നും ഒരു സെല്‍ഫിയും. ക്യാമറാമാന്‍ നിശ്ചല്‍കുമാറിനൊപ്പം സംഭവസ്ഥലത്തുനിന്നും എന്ന് ചാനല്‍ റിപ്പോര്‍ട്ടര്‍മാര്‍ സൈനോഫ് പറയുമ്പോള്‍ അതിനെ കടത്തിവെട്ടുന്ന സെല്‍ഫിയെടുത്ത് നിര്‍വൃതിയടയുകയാണിവര്‍. അതങ്ങോട്ട് പോസ്റ്റ് ചെയ്യുമ്പോഴേക്കും ചാടിപ്പിടിച്ച് ലൈക്കടിക്കാനും ഷെയര്‍ ചെയ്യാനും കമന്റിടാനും ഒരു നീണ്ട ഫ്രണ്ട്‌സ് ലിസ്റ്റും.

സൈബര്‍ രംഗത്ത് സംഭവിക്കുന്ന ഇത്തരം ദുരന്തങ്ങള്‍ ആവര്‍ത്തിക്കാതിരിക്കാന്‍ ശക്തമായ ബോധവല്‍ക്കരണത്തിലൂടെ മാത്രമേ സാധിക്കൂ. അതിനുളള പ്രാരംഭ നടപടികള്‍ തുടങ്ങുന്നതായുളള ഓര്‍ഗ് പീപ്പിള്‍ ഇന്ത്യ ഫൗണ്ടേഷന്‍ ചെയര്‍മാന്‍ ആര്‍ട്ടിസ്റ്റ് നന്ദന്‍പിളള പറയുന്നു. 

ചക്കുളത്തുകാവ് ഭഗവതി ക്ഷേത്രം
ആലപ്പുഴ ജില്ലയിലെ തലവടി പഞ്ചായത്തില്‍ സ്ഥിതി ചെയ്യുന്ന ഹൈന്ദവ ക്ഷേത്രമാണ് ചക്കുളത്തുകാവ് ഭഗവതി ക്ഷേത്രം. ഈ ക്ഷേത്രത്തില്‍ ഗണപതി, ശിവന്‍, സുബ്രഹ്മണ്യന്‍, ഹനുമാന്‍, വിഷ്ണു, ശാസ്താവ്, നവഗ്രഹങ്ങള്‍, യക്ഷിയമ്മ എന്നീ ഉപദേവതകളുണ്ട്. മദ്ധ്യതിരുവിതാംകൂറില്‍ പ്രശസ്തമാണ് ചക്കുളത്തുകാവ് പൊങ്കാല. പൊങ്കാല തൃക്കാര്‍ത്തിക ദിവസമാണ് നടക്കുന്നത്. കാര്‍ത്തിക സ്തംഭം, ലക്ഷദീപം, നാരീപൂജ തുടങ്ങിയ ചടങ്ങുകളും പേരുകേട്ടവയാണ്. ദേവിക്ക് എല്ലാ വര്‍ഷവും കളമെഴുത്തും പാട്ടും നടത്തുന്നു. ആദ്യത്തെ വെള്ളിയാഴ്ചകളില്‍ ദേവിക്ക് നിവേദിക്കുന്ന ഔഷധജലം സകലരോഗങ്ങള്‍ക്കും ഒറ്റമൂലിയാണെന്നാണ് വിശ്വാസം. ആയുരാരോഗ്യത്തിനും, സമാധാനത്തിനും വേണ്ടി പ്രത്യേക പൂജ ചെയ്ത ഔഷധ ജലം നല്‍കാറുണ്ട്. ഇവിടെ വെറ്റില പ്രശ്നം അതിപ്രശസ്തമാണ്. പൂജാരിമുഖ്യനാണ് വെറ്റില ജോത്സ്യം വച്ച് പ്രവചനം നടത്തുക. ചക്കുളത്തുകാവ് മദ്യപര്‍ക്ക് മോചനത്തിന്റെ തിരുനടയുമാണ്. എല്ലാ മലയാളമാസത്തിലെയും ആദ്യ വെള്ളിയാഴ്ച വിളിച്ചുചൊല്ലി പ്രാര്‍ത്ഥന നടക്കും. ഈ അവസരത്തിലാണ് മദ്യവിമുക്ത പ്രതിജ്ഞ. പന്ത്രണ്ട് നോയമ്പ് ദേവീ സാക്ഷാത്ക്കാരത്തിന്റെ തീവ്രസമാധാന ക്രമത്തിലേക്ക് ഭക്തരെ നയിക്കുന്ന വ്രതാനുഷ്ഠാനമാണ് . ധനു ഒന്നിന് തുടങ്ങി പന്ത്രണ്ടിനാണ് പന്ത്രണ്ട് നോയമ്പ് അവസാനിക്കുന്നത്.ചക്കുളത്തുകാവിന്റെ വെര്‍ച്വല്‍ ടൂറിന്  ഇവിടെ ക്ലിക്ക് ചെയ്യുക.

'ഞാന്‍ ടെലിവിഷന്‍ കാണാറില്ല'

ചെന്നൈ : ടെലിവിഷന്‍ കാണാത്തതുകൊണ്ട് എന്തെങ്കിലും കാര്യമായി നഷ്ടപ്പെട്ടിട്ടുണ്ടെന്ന് കരുതുന്നില്ലെന്ന് പ്രമുഖ സാംസ്‌കാരിക വിമര്‍ശകനും എഴുത്തുകാരനുമായ പ്രൊഫസര്‍ ഐജാസ് അഹമ്മദ് പറഞ്ഞു." കഴിഞ്ഞ ആറേഴു വര്‍ഷമായി എന്റെ വീട്ടില്‍ ടെലിവിഷന്‍ സെറ്റില്ല. അതുകൊണ്ട് എന്തെങ്കിലും നഷ്ടമുണ്ടായതായി ഞാന്‍ വിശ്വസിക്കുന്നില്ല. ടെലിവിഷനില്‍ നല്ല പരിപാടികളില്ലെന്നല്ല , പക്‌ഷേ, കൂടുതലും ചവറുകളാണ്." ചെന്നൈയില്‍ ഏഷ്യന്‍ കോളേജ് ഒഫ് ജേണലിസം സംഘടിപ്പിച്ച ചടങ്ങില്‍ ' വസ്തുത എന്ന ജനാധിപത്യ മൂല്യം ' എന്ന വിഷയത്തിമേല്‍ സംസാരിക്കുകയായിരുന്നു പ്രൊഫസര്‍ ഐജാസ് അഹമ്മദ്.

ഇന്റര്‍നെറ്റ് അധിഷ്ഠിതമായ സമാന്തര മാദ്ധ്യമങ്ങളില്‍ നിന്നാണ് താന്‍ വിവരങ്ങളും വസ്തുതകളും ശേഖരിക്കുന്നതെന്ന് ഐജാസ് പറഞ്ഞു." നിത്യേന രണ്ടു മണിക്കൂറെങ്കിലും ഇത്തരം വെബ്‌സൈറ്റുകളും ബ്‌ളോഗുകളും ഞാന്‍ നോക്കുന്നുണ്ട്. സമര്‍പ്പണ ബുദ്ധിയോടെ പ്രവര്‍ത്തിക്കുന്ന വ്യക്തികളാണ് ഈ സൈറ്റുകള്‍ക്കു പിന്നില്‍. വിവരങ്ങളുടെ സ്വതന്ത്രമായ ശേഖരണവും വിശകലനവും നമുക്കിടയില്‍ ഇനിയും വ്യാപകമായ ഒരു സംസ്‌കൃതിയായിട്ടില്ല. വന്‍കിട കമ്പനികളുടെ മാദ്ധ്യമങ്ങളെ തന്നെയാണ് വിവരങ്ങള്‍ക്കും വസ്തുതകള്‍ക്കുമായി നമ്മള്‍ കൂടുതല്‍ ആശ്രയിക്കുന്നത്."

തങ്ങള്‍ക്കാവശ്യമില്ലാത്ത സത്യം പറയാന്‍ ഈ വന്‍കിട മാദ്ധ്യമങ്ങള്‍ തയ്യാറാവില്ല. കമ്പനികളുടെ കുറ്റങ്ങള്‍ അംബാനിമാരുടെയോ മര്‍ഡോക്കിന്റെയോ മാദ്ധ്യമങ്ങള്‍ റിപ്പോര്‍ട്ടു ചെയ്യില്ല. കര്‍ഷകരുടെ ആത്മഹത്യകള്‍ ഭരണകൂടത്തിന്റെ നയങ്ങള്‍ മൂലമാണ് സംഭവിക്കുന്നത്. ഇത്തരം നയങ്ങള്‍ ചര്‍ച്ചചെയ്യപ്പെടാന്‍ ഏത് സര്‍ക്കാരിനാണ് താല്‍പര്യമുണ്ടാവുക? " ഐജാസ് ചോദിച്ചു.

"പക്‌ഷേ, മറുവശത്ത് നിരവധി സമാന്തര മാദ്ധ്യമങ്ങള്‍ ജാഗ്രതയോടെ പ്രവര്‍ത്തിക്കുന്നുണ്ടെന്നതാണ് ഈ കാലഘട്ടത്തിന്റെ സവിശേഷത. സത്യം ഇന്നിപ്പോള്‍ അങ്ങിനെയങ്ങ് മൂടിവെയ്ക്കാനും അടിച്ചമര്‍ത്താനുമാവില്ല." വസ്തുതകള്‍ അറിയാനാകും എന്നത് സാദ്ധ്യമാണെന്നു മാത്രമല്ല അതൊരു ധാര്‍മ്മിക ബാദ്ധ്യത കൂടിയാണ്. ഹിറ്റ്‌ലറുടെ ക്രൂരതകള്‍ അറിഞ്ഞിരുന്നില്ല എന്നു പറഞ്ഞ് സ്വയം കൈകഴുകാന്‍ പണ്ട് ' നല്ല' ജര്‍മ്മന്‍കാര്‍ക്കു കഴിഞ്ഞിരുന്നു. എന്നാല്‍ ഇന്നിപ്പോള്‍ അങ്ങനെ കൈകഴുകി രക്ഷപ്പെടാന്‍ നമുക്കാവില്ല. അറിയണമെന്നുള്ളവര്‍ക്ക് സത്യം അറിയാന്‍ വഴികളുണ്ട്. നിങ്ങളുടെ ചുറ്റുമുള്ള ക്രൂരതകള്‍ നിങ്ങള്‍ അറിയുന്നില്ലെങ്കില്‍ അത് നിങ്ങളുടെ നിഷ്‌ക്രിയത്വമാണ് സൂചിപ്പിക്കുന്നത്. അജ്ഞത നിഷ്‌ക്രിയത്വമാണ്. നിഷക്രിയര്‍ക്ക് ജനാധിപത്യ ബോധമുള്ള പൗരന്‍മ്മാരവാന്‍ കഴിയില്ല."

എന്തിനേയും സംശയിക്കുക എന്നതാണ് പത്രപ്രവര്‍ത്തകന്റെ പ്രഥമ ദൗത്യമെന്ന് ഐജാസ് ചൂണ്ടിക്കാട്ടി. അധികാരവര്‍ഗ്ഗം മറച്ചു വെയ്ക്കുന്ന സത്യങ്ങളാണ് പത്രപ്രവര്‍ത്തകര്‍ റിപ്പോര്‍ട്ടു ചെയ്യേണ്ടത്. അവര്‍ നിത്യേന ഇറക്കുന്ന പ്രസ്താവനകളുടെ റിപ്പോര്‍ട്ടിങ് അല്ല പത്രപ്രവര്‍ത്തനം. "ജനാധിപത്യം ഭൂരിപക്ഷത്തിന്റെ ഭരണമല്ല. ഭൂരിപക്ഷത്തെ പ്രതിനിധീകരിക്കുന്നുവെന്ന് അവകാശപ്പെടുന്നവരെ ചോദ്യം ചെയ്യാനുള്ള ന്യൂനപക്ഷത്തിന്റെ അവകാശമാണ് ജനാധിപത്യം. " 31 ശതമാനത്തിന്റെ മാത്രം വോട്ടു കിട്ടിയാണ് മോദി അധികാരത്തിലേറിയിരിക്കുന്നത്. ഭൂരിപക്ഷത്തെ പ്രതിനിധാനം ചെയ്യുന്നുവെന്ന് അവകാശപ്പെടുന്ന ന്യൂനപക്ഷ സര്‍ക്കാരുകളാണ് നമുക്ക് മുന്നിലുള്ളത്. ഭരിക്കുന്ന ന്യൂനപക്ഷത്തെ ചോദ്യം ചെയ്യുന്ന ന്യൂനപക്ഷമായിരിക്കണം പത്രപ്രവര്‍ത്തകര്‍." ഭരണകൂടത്തിന്റെ താല്‍പര്യത്തിനെതിരെ നിലകൊള്ളുമ്പോഴാണ് വസ്തുതകള്‍ ജനാധിപത്യമൂല്യം കൈവരിക്കുന്നത്.

പത്രപ്രവര്‍ത്തനം പഠിച്ച് ബിരുദമെടുത്ത ശേഷം മിക്കവാറും വിദ്യാര്‍ത്ഥികള്‍ കോര്‍പറേറ്റ് മാദ്ധ്യമങ്ങളിലായിരിക്കും ജോലി ചെയ്യുകയെന്ന് പ്രെഫസര്‍ ഐജാസ് പറഞ്ഞു. "പണ്ട് ചെഗുവേര പറഞ്ഞതാണ് ഇവരോട് എനിക്ക് പറയാനുള്ളത്. ക്യൂബന്‍ വിപ്ലവത്തിന്റെ തുടക്കകാലത്ത് തന്നെ വന്നു കണ്ട ഒരു അമേരിക്കന്‍ പത്രപ്രവര്‍ത്തകനോട് ചെ പറഞ്ഞു." നിങ്ങള്‍ ഒരു വന്യമൃഗത്തിന്റെ വയറ്റിലാണ്. നിങ്ങള്‍ക്കു ചെയ്യാനാവുന്നത് കൂടുതല്‍ ശക്തിയായി തൊഴിക്കുക എന്നതാണ്." കോര്‍പറേറ്റ് മാദ്ധ്യമങ്ങളില്‍ പ്രവര്‍ത്തിക്കുന്ന പത്രപ്രവര്‍ത്തകര്‍ക്കും കൂടുതല്‍ ശക്തമായി തൊഴിക്കാന്‍ കഴിയണം- പ്രൊഫസര്‍ ഐജാസ് പറഞ്ഞു. ഏഷ്യന്‍ കോളേജ് ഒഫ് ജേര്‍ണലിസം ചെയര്‍മാന്‍ ശശികുമാര്‍ പ്രൊഫസര്‍ ഐജാസ് അഹമ്മദിനെ പരിചയപ്പെടുത്തി.

കുടുംബത്തില്‍ ഒരു കുടിയനുണ്ടോ?

ലഹരി എന്ന രോഗം

2011 ഡിസംബറില്‍ മാത്രം കേരളത്തില്‍ 702.91 കോടി രൂപയ്ക്ക് വിദേശമദ്യം വിറ്റെന്ന് ബിവറേജസ് കോര്‍പ്പറേഷന്‍ പറയുന്നു. 2010-ല്‍ 4,360 കോടി നേടിയ കോര്‍പ്പറേഷന്‍ 2011-ല്‍ 5,300 കോടിയിലേറേ വിറ്റുവരവ് ഉണ്ടാക്കിയിട്ടുണ്ടാവുമെന്ന് രാഷ്ട്രപതിതന്നെ ഒരു പ്രസംഗത്തില്‍ പറഞ്ഞു (കേരളത്തില്‍ വളരുന്ന മദ്യാസക്തിയെ പറ്റി കേഴുകയായിരുന്നു അവര്‍).
നിത്യവും സംസ്ഥാനത്തെ റോഡുകളില്‍ മരിക്കുകയും പരിക്കേല്‍ക്കുകയും ചെയ്യുന്നവരില്‍ 80 ശതമാനത്തിലേറേ പേരും മദ്യം സൃഷ്ടിക്കുന്ന അപകടങ്ങളുടെ ഇരകളാണെന്ന് അറിവുള്ള ഡോക്ടര്‍മാര്‍ പറയുന്നു. അതുപോലെ അക്രമങ്ങളുടെ പ്രധാനകാരണവും മദ്യമാണെന്ന് കോമണ്‍സെന്‍സുള്ള ഏത് പോലീസുകാരനും പറഞ്ഞുതരും.
മദ്യോപയോഗം അസ്വാസ്ഥ്യജനകമായ വിധത്തില്‍ കേരളത്തില്‍ വര്‍ധിക്കുകയാണ്. ഒരു വിഷയം എന്ന നിലയില്‍ ഇതിനെ അഭിമുഖീകരിക്കാന്‍ രാഷ്ട്രീയമോ സാമൂഹിക വിഭാഗങ്ങളോ ശ്രമിക്കുന്നുമില്ല.വിഷയം കൈകാര്യം ചെയ്യുന്ന ഏക കൂട്ടര്‍ സംസ്ഥാന റവന്യൂവകുപ്പ് മാത്രമാണ്. മദ്യത്തിന്റെ ഉത്പാദനവും വില്പനയും വഴി കിട്ടുന്ന വരുമാനമെല്ലാം അവരാണല്ലോ കൈകാര്യം ചെയ്യുന്നത് (സംസ്ഥാനത്തിന്റെ റവന്യൂവില്‍ 40 ശതമാനവും മദ്യവില്പനയിലൂടെ!). ഈ വരുമാനത്തിന്റെ എത്രയോ മടങ്ങ് തുക മദ്യത്തിന്റെ ദോഷഫലങ്ങള്‍ സംസ്ഥാന ഖജനാവില്‍ നിന്ന് പരോക്ഷമായി നഷ്ടപ്പെടുത്തുന്നു എന്നത് ആരും ചര്‍ച്ച ചെയ്യാറില്ല.
ഓരോ വര്‍ഷവും ലോകമെമ്പാടും 25 ലക്ഷം മനുഷ്യര്‍, അതായത് വര്‍ഷവും മരിക്കുന്നവരുടെ നാല് ശതമാനം ആളുകള്‍, മദ്യം മൂലമാണ് മരിക്കുന്നതെന്ന് ലോകാരോഗ്യ സംഘടന പറയുന്നു. എയ്ഡ്‌സും മലമ്പനിയും ക്ഷയരോഗവും ബാധിച്ച് മരിക്കുന്നവരേക്കാള്‍ കൂടുതല്‍ വരും ഇത്. ആഗോള രോഗഭാരത്തില്‍ (ഗ്ലോബല്‍ ബര്‍ഡന്‍ ഓഫ് ഡിസീസസ്-ജി.ബി.ഡി.) രോഗകാരണങ്ങളില്‍ മൂന്നാംസ്ഥാനത്ത് നില്‍ക്കുന്നു മദ്യം. സമ്പത്ത് കുറഞ്ഞ രാജ്യങ്ങളില്‍ അവരാണ് ലോക ജനസംഖ്യയുടെ പകുതിയും- മദ്യം ഒന്നാം സ്ഥാനത്താണ്. ആത്മഹത്യകളുടെ പിന്നിലും മദ്യമുണ്ട്.

ഇന്ത്യയില്‍ മദ്യപിക്കുന്നവരില്‍ 40 ശതമാനവും അപകടകരമായി കുടിക്കുന്നവരാണെന്ന് ലാന്‍സെറ്റ് എന്ന മെഡിക്കല്‍ ജേണല്‍ റിപ്പോര്‍ട്ട് ചെയ്തിരുന്നു. കേരളത്തിലും കാര്യം ഇതേ അനുപാതത്തിലായിരിക്കുമെന്ന് കരുതാം. കസ്റ്റമേഴ്‌സില്‍ എത്രശതമാനം നിത്യവും വരുന്നവരാണെന്ന് ഏത് നഗരത്തിലെ ബാര്‍ ജോലിക്കാരോടും ചോദിച്ചുനോക്കൂ. 75 ശതമാനത്തില്‍ അധികം എന്നാവും ഉത്തരം. 20 വയസ്സിനും 50 വയസ്സിനും ഇടയില്‍ പ്രായമുള്ള വലിയൊരു വിഭാഗം ആളുകളാണ് ഇങ്ങനെ നിത്യവും മദ്യശാലകളില്‍ നിരങ്ങുന്നത്.
മദ്യം സത്യത്തില്‍ വളരെ ഭീകരമാണ് എന്ന തിരിച്ചറിവ് പാശ്ചാത്യരാജ്യങ്ങള്‍ക്ക് കഴിഞ്ഞ കുറേ വര്‍ഷങ്ങളായി ഉണ്ടായിട്ടുണ്ട്. രണ്ടുവര്‍ഷം മുമ്പേ ബ്രിട്ടനിലെ ഇന്‍ഡിപെന്റന്റ് കമ്മിറ്റി ഓണ്‍ ഡ്രഗ്‌സ് ജനങ്ങള്‍ക്കിടയില്‍ പ്രചാരത്തിലുള്ള 20 മയക്കുമരുന്നുകളെപ്പറ്റി ഒരു പഠനം നടത്തി. പുകയിലയും കഞ്ചാവും മദ്യവും തൊട്ട് ക്രാക്ക് കൊക്കെയ്‌നും മെറ്റാംഫിറ്റാമൈനും അടക്കം നിരോധിതവും നിയന്ത്രിതവുമായ ഔഷധങ്ങളെല്ലാം കൂട്ടത്തിലുണ്ട്. ഓരോന്നും ഉപയോഗിക്കുന്ന വ്യക്തിക്കും അന്യര്‍ക്കും എത്രമാത്രം ദോഷമുണ്ടാക്കുന്നുവെന്ന് അളക്കാന്‍ അവര്‍ മാനദണ്ഡങ്ങളുമുണ്ടാക്കി. ഉപഭോക്താവിന് ഏറ്റവും ദോഷമുണ്ടാക്കുന്നത് ഹെറോയിനും ക്രാക്ക് കൊക്കെയ്‌നുമായിരുന്നെങ്കില്‍ അന്യര്‍ക്ക് ഏറ്റവും ദോഷമുണ്ടാക്കുന്നത് മദ്യവും ഹെറോയിനുമായിരുന്നു. ദോഷമുണ്ടാക്കുന്ന എല്ലാ മാര്‍ക്കുകളും കൂട്ടിയപ്പോള്‍ മദ്യമായിരുന്നു 72 പോയന്റോടെ ഒന്നാം സ്ഥാനത്ത്. രണ്ടാംസ്ഥാനത്തെത്തിയ ഹെറോയിന് 55 പോയന്റ് മാത്രം. കഞ്ചാവിനേക്കാളും ബ്രൗണ്‍ ഷുഗറിനേക്കാളും ആപത്തു കുറഞ്ഞതും മാന്യവുമാണ് മദ്യം എന്ന ആ പ്രതിച്ഛായ നമ്മള്‍ ഇല്ലാതാക്കേണ്ടകാലം അതിക്രമിച്ചുവെന്നാണ് ഇതിന്റെ അര്‍ഥം.
ബജറ്റ് വേളയില്‍ പതിവുപോലെ മദ്യത്തിന് നികുതി കൂട്ടുന്നതിനിടയില്‍ മദ്യപാനമുണ്ടാക്കുന്ന പ്രശ്‌നങ്ങള്‍ക്ക് പരിഹാരം ആദ്യമായി നിര്‍ദേശിച്ച ധനമന്ത്രി, ഡോ. തോമസ് ഐസക്കായിരിക്കും. മദ്യപാനാസക്തരെ ചികിത്സിക്കാന്‍ ഡി-അഡിക്ഷന്‍ സെന്ററുകളും ഗവണ്മന്റ് തുടങ്ങുമെന്ന് അദ്ദേഹം പറഞ്ഞു. എത്ര ഡി-അഡിക്ഷന്‍ സെന്റര്‍ തുടങ്ങിയെന്നുപോലും ആരും അന്വേഷിച്ചില്ല. സമ്പൂര്‍ണ മദ്യനിരോധനത്തിന്റെ ആദ്യപടിയായി ചാരായം നിരോധിച്ച പാരമ്പര്യമുള്ള യു.ഡി.എഫ്. സര്‍ക്കാറും മദ്യപാനത്തിനെതിരെ ഇങ്ങനെ ഒരു സമീപനം പ്രഖ്യാപിച്ചിട്ടുണ്ട്. ഒരു വിവരാവകാശ പ്രവര്‍ത്തകന് നല്‍കിയ വിവരമനുസരിച്ച് കളമശ്ശേരിയിലെ സഹകരണആസ്​പത്രിക്ക് സെന്റര്‍ തുടങ്ങാന്‍ 30 ലക്ഷം രൂപയും അനുവദിച്ചിട്ടുണ്ട്. "മദ്യവ്യവസായത്തെ വെറുമൊരു വരുമാന സ്രോതസ്സായി കാണാനോ എകൈ്‌സസ് വകുപ്പിനെ വെറും റഗുലേറ്ററി സംവിധാനം എന്ന പരമ്പരാഗത ശൈലിയില്‍ മുന്നോട്ടു കൊണ്ടുപോകാനോ സര്‍ക്കാര്‍ ഉദ്ദേശിക്കുന്നില്ല" എന്ന ആമുഖമുള്ള പുതിയ മദ്യനയവും വളരെ പ്രത്യാശ നല്‍കുന്നുണ്ട് (പക്ഷേ, ബാക്കി ബാര്‍ ലൈസന്‍സ് മാനദണ്ഡങ്ങളായതുകൊണ്ട് തുടര്‍ന്നുവായിച്ചാല്‍ പ്രത്യാശ പോകും).
വര്‍ഷത്തിലൊരിക്കല്‍ കുടിക്കുന്നവനെയും നിത്യവും കുടിക്കുന്നവനെയും മദ്യപരായി കണ്ടിരുന്ന സമൂഹമായിരുന്നു കേരളത്തില്‍ ഏതാനും പതിറ്റാണ്ട് മുമ്പുവരെയെന്ന് ഇന്ന് വിശ്വസിക്കാന്‍ കഴിയില്ല. കഴിഞ്ഞ ഒന്നുരണ്ട് ദശകങ്ങളില്‍, വല്ലപ്പോഴും ഒന്നോ രണ്ട് 'പെഗ് ' കുടിക്കുന്നത് മാന്യമായ മദ്യപാനമാണെന്നും മദ്യപാനം തന്നെ മാന്യതയുടെ ലക്ഷണമാണെന്നുമുള്ള നിലയിലേക്ക് കാര്യങ്ങളെത്തി. ഇപ്പോഴാണെങ്കില്‍ ലഹരിയോടുള്ള ദാഹം കൊണ്ടുള്ള കുടിയും അപകടകരമായ കുടിയും വിനോദത്തിനായുള്ള സോഷ്യല്‍ ഡ്രിങ്കിങ്ങും ഒന്നും വേര്‍തിരിക്കാതെ കാണുന്ന സ്ഥിതിയിലാണ് കാര്യങ്ങള്‍. ഇത്തരക്കാര്‍ സമൂഹത്തിനുമേല്‍ മൊത്തം സൃഷ്ടിക്കുന്ന വിവിധ തരം ഭാരങ്ങള്‍ അളക്കാന്‍ ലോകാരോഗ്യ സംഘടനയും കൃത്യമായ മാനദണ്ഡങ്ങള്‍ തയ്യാറാക്കിയിട്ടുണ്ട്. അതു വെച്ചു നോക്കിയാല്‍ മാത്രമേ മദ്യത്തിന്റെ വിലയില്‍ നിന്ന് കിട്ടുന്ന റവന്യൂവിന്റെ എത്രമടങ്ങ് സാമ്പത്തികനഷ്ടം മദ്യം സമൂഹത്തില്‍ ഉണ്ടാക്കുന്നുണ്ടെന്ന് വ്യക്തമാവൂ.
ഭൂരിപക്ഷം മലയാളികളും മദ്യപിക്കുന്നവരല്ല. കുടിക്കുന്നവരില്‍ ഭൂരിപക്ഷവും കുടിയന്മാരുമല്ല. ആര്‍ത്തിയോടെ കുടിക്കുന്ന ന്യൂനപക്ഷം രണ്ട് വിഭാഗങ്ങളാണ്. ഒരു കൂട്ടര്‍ കുടിയന്മാര്‍ എന്ന വിശേഷണം അര്‍ഹിക്കുന്ന മദ്യപാനാസക്തരാണ്. മറ്റൊരുവിഭാഗം കുടിക്കുമ്പോള്‍ ആപത്കരമായി കുടിക്കുന്നവരാണ്. ഈ രണ്ട് കൂട്ടരുമാണ് സമൂഹത്തിന് ഭാരങ്ങളുണ്ടാക്കുന്നത്.
പാശ്ചാത്യ രാജ്യങ്ങളില്‍ പ്രയോഗിക്കപ്പെടുന്ന ഒരു രീതി പ്രാഥമികാരോഗ്യകേന്ദ്രങ്ങളില്‍ തന്നെ പ്രശ്‌നകരമായി കുടിക്കുന്നവരെ തിരിച്ചറിയുകയും അവരെ സഹായകേന്ദ്രങ്ങളിലേക്ക് അയയ്ക്കുകയുമാണ്. ഇയാള്‍ ഭാവിയിലും ചികിത്സാ വ്യവസ്ഥയില്‍ ഉണ്ടാക്കുന്ന ഭാരം ഇത് ഇല്ലാതാക്കും. ആ മനുഷ്യനെ പ്രശ്‌നം തിരിച്ചറിയാന്‍ ഇത് സഹായിക്കും. കുടിക്കുന്നവരില്‍ നിന്ന് കുടിയന്മാരെയും പ്രശ്‌നക്കാരെയും വേര്‍തിരിക്കുകയും അവര്‍ക്ക് സഹായം നല്‍കുകയും ചെയ്യുക എന്ന രീതി ഫലപ്രദമായ രീതിയില്‍ നമ്മളും ചെയ്തുതുടങ്ങണം.
എങ്കിലും 'അല്പം കുടിക്കും' എന്ന് അഭിമാനത്തോടെ പറയുന്നവരും പകലന്തിയോളം ബാറില്‍ പാമ്പായി കിടക്കുന്നവനുമൊന്നും താന്‍ കുടിയനാണ് എന്നു സമ്മതിക്കില്ല. കുടിക്കുന്നതും കുടിയനാകുന്നതും തമ്മിലുള്ള വ്യത്യാസം മനഃപ്രയാസങ്ങളുള്ളവനും മനോരോഗമുള്ളവനും തമ്മിലുള്ള വ്യത്യാസമാണ്. തൊലിയില്‍ വ്രണങ്ങളുള്ളവനും കുഷ്ഠരോഗിയും തമ്മിലുള്ള വ്യത്യാസം. ഇതിന് 'ഡിനൈയല്‍' അഥവാ നിഷേധിക്കല്‍ എന്നാണ് വാക്ക്. തനിക്ക് ആ പ്രശ്‌നമുണ്ടെന്ന് രോഗി സമ്മതിക്കില്ല; ബന്ധുക്കളും. അതുകൊണ്ട് താഴെ കൊടുത്ത ചോദ്യങ്ങള്‍ സ്വയം അല്ലെങ്കില്‍ കുടുംബത്തിലോ, കൂട്ടുകാരുടെ ഇടയിലോ 'അല്പം' മദ്യപിക്കുന്നവരുണ്ടെങ്കില്‍ അവരോട് ചോദിച്ചുനോക്കൂ.
1 എപ്പോഴെങ്കിലും നിങ്ങളുടെ മദ്യപാനം കുറയ്ക്കണമെന്ന് തോന്നിയിട്ടുണ്ടോ?
2 മറ്റുള്ളവര്‍ നിങ്ങളുടെ മദ്യപാനത്തെപ്പറ്റി സംസാരിക്കുന്നത് അലോസരം ഉണ്ടാക്കുന്നുണ്ടോ?
3 മദ്യപാനത്തെപ്പറ്റിയുള്ള ചിന്ത കുറ്റബോധം ഉണ്ടാക്കുന്നുണ്ടോ?
4 തലേന്നത്തെ ഹാങ്ങോവര്‍ മാറ്റാന്‍ എപ്പോഴെങ്കിലും രാവിലെ തന്നെ കുടിക്കേണ്ടി വന്നിട്ടുണ്ടോ?
ഇത് മദ്യപാന രോഗനിര്‍ണയത്തിന് ലോകമെമ്പാടും ഉപയോഗിക്കുന്ന 'കേജ്' എന്ന ഒരു പൊടിക്കൈ പരിശോധനയാണ്. രോഗിക്ക് തന്നെയോ രോഗിയോട് ചോദിച്ച് വിവരങ്ങള്‍ എടുക്കുന്ന കൗണ്‍സലര്‍ക്കോ ഉപയോഗിക്കാവുന്ന കുറേക്കൂടി സമഗ്രവും ആശ്രയിക്കാവുന്നതുമായ ഓഡിറ്റ് തുടങ്ങിയ വേറെ ചോദ്യാവലികളുമുണ്ട്.
എല്ലാ ചോദ്യങ്ങള്‍ക്കും ഉത്തരം 'യെസ്' എന്നാണെങ്കില്‍ സൂക്ഷിക്കുക! കുടി പ്രശ്‌നകരമാണ്, ചിലപ്പോള്‍ നിങ്ങള്‍ / ബന്ധു ഒരു കുടിയനായിരിക്കാം, അതായത് ആല്‍ക്കഹോളിക്ക് അഡിക്ട്. അഡിക്ഷന്‍ തലച്ചോറിന്റെ രോഗമാണ്, അതിന് വൈദ്യചികിത്സ ആവശ്യമാണ്.
അഡിക്ട് എന്ന വാക്ക് അറപ്പും വെറുപ്പും ഭീതിയുമുളവാക്കുന്ന ഒരു മനുഷ്യജീവിയുടെ ചിത്രമാണ് മനസ്സിലുയര്‍ത്തുക. സഹായവും സഹതാപവും അര്‍ഹിക്കുന്ന സാധുമനുഷ്യന്‍ മാത്രമാണയാള്‍, കേവലം ഒരു രോഗി. മയക്കുമരുന്നുകളുടെ ഉപയോഗം വഴി പ്രശ്‌നങ്ങളുണ്ടാകുന്നുണ്ടെന്ന അവസ്ഥയിലും ഒരാള്‍ അതേ പദാര്‍ഥം ഉപയോഗിക്കുന്നുണ്ടെങ്കില്‍ അയാള്‍ അഡിക്ട്ആകാന്‍ ഇടയുണ്ടെന്നാണ് ആസക്തിയെപ്പറ്റിയുള്ള നിര്‍വചനം. ഉള്‍പ്രേരണയാല്‍ നിരന്തരമായ മദ്യപാനം മദ്യസഹനശേഷി (ടോളറന്‍സ്) വര്‍ധിപ്പിക്കുന്നു. മദ്യം ലഭിക്കാതാവുമ്പോള്‍ വിത്‌ഡ്രോവല്‍ ലക്ഷണങ്ങള്‍ പ്രകടിപ്പിക്കുന്നു. ഇത് കീഴോട്ടുള്ള പ്രയാണമാണ്. അയാളുടെ ജീവിതം മുഴുവന്‍ മദ്യപിക്കുക എന്ന ഒറ്റ ലക്ഷ്യം മാത്രമുള്ള അസ്തിത്വമായി മാറുന്നു. മദ്യം അയാളുടെ തലച്ചോറിനും ശരീരത്തിനും രോഗങ്ങളുണ്ടാക്കുന്നു.
ഒഴിഞ്ഞതും നിറഞ്ഞതുമായ മദ്യക്കുപ്പികള്‍ക്കുമുന്നില്‍ നിശ്ശബ്ദനായിരിക്കുന്ന മനുഷ്യനെപ്പറ്റി ദ ലിറ്റില്‍ പ്രിന്‍സ് എന്ന പ്രസിദ്ധമായ നോവലില്‍ ഒരു ഭാഗമുണ്ട്. "നിങ്ങളെന്താണ് ചെയ്യുന്നത്?" അയാളുടെ മുന്നിലെത്തിയ രാജകുമാരന്‍ ചോദിച്ചു.
"ഞാന്‍ കുടിക്കുകയാണ്" എന്നായിരുന്നു മറുപടി. എന്തിനാണ് കുടിക്കുന്നതെന്നായി രാജകുമാരന്റെ അടുത്ത ചോദ്യം. മറക്കാന്‍ വേണ്ടിയെന്നായിരുന്നു ഉത്തരം.
"എന്തു മറക്കാന്‍?"
"എനിക്ക് ലജ്ജ തോന്നുന്ന കാര്യം മറക്കാന്‍."
എന്തിനെ പറ്റിയാണ് ലജ്ജിക്കുന്നതെന്ന് കുട്ടി ചോദിച്ചപ്പോള്‍ "ഞാന്‍ കുടിയനാണ് എന്നതിനെപ്പറ്റി" എന്ന് ഉത്തരം നല്‍കിയശേഷം കുടിയന്‍ അഭേദ്യമായ മൗനത്തിലേക്ക് പിന്‍വാങ്ങുന്നു.
മദ്യപന്റെ ദുഃഖപൂര്‍ണമായ ജീവിതം ഇതിലും നന്നായി വിവരിക്കാന്‍ കഴിയില്ല.
നമ്മുടെ നാട്ടിലെ പ്രായപൂര്‍ത്തിയെത്തിയ പുരുഷന്മാരിലെ വലിയൊരു വിഭാഗവും ലിറ്റില്‍ പ്രിന്‍സിലെ ടിപ്പ്‌ളറെ പോലെയാകുന്നത് തടയാന്‍ ആരെങ്കിലും എന്തെങ്കിലും ചെയ്തു തുടങ്ങേണ്ടകാലം അതിക്രമിച്ചിരിക്കുന്നു.  മദ്യപന്‍  മനസ്സില്‍ക്കാന്‍ .  ആരോട്  പരാതി  ബോധിപ്പിക്കേണ്ടൂ?  'മദ്യത്തില്‍  നിന്നും  മയക്കുമരുന്നില്‍  നിന്നും  ശാശ്വതമോചനം'.  

ചത്യാധിപത്യം

ഭരണവര്‍ഗവും അവരെ സൃഷ്ടിക്കുന്ന രാഷ്ട്രീയപ്പാര്‍ട്ടികളും തങ്ങള്‍ പ്രജകള്‍ക്കൊപ്പമാണെന്ന
തോന്നല്‍ സൃഷ്ടിച്ച് ഒടുവില്‍ അവരെ കളിപ്പീരാക്കുന്ന ഏര്‍പ്പാടാണ് ഇപ്പോള്‍ വര്‍ധിച്ചുവരുന്നത്. ഇഷ്ടം പോലെ കുഴപ്പങ്ങളുണ്ടെങ്കിലും ജനാധിപത്യമാണ് മനുഷ്യന്‍ പരീക്ഷിച്ചിട്ടുള്ള വ്യത്യസ്ത ഭരണക്രമങ്ങളില്‍ ഭേദമെന്നാണല്ലോ സങ്കല്പം. ലെജിസ്ലേച്ചര്‍, എക്‌സിക്യൂട്ടീവ്, ജുഡീഷ്യറി എന്നീ മൂന്ന് സ്തംഭങ്ങളില്‍ ഡെമോക്രസി വിരാജിക്കുമ്പോള്‍ അവകളുടെ തെറ്റുകുറ്റങ്ങള്‍ ചൂണ്ടിക്കാട്ടാന്‍ പത്രമാധ്യമങ്ങളെന്ന ഫോര്‍ത്ത് എസ്റ്റേറ്റും വളര്‍ന്നുവന്നിട്ടുണ്ട്. എന്നാല്‍, അച്ചടിമാധ്യമങ്ങളും ദൃശ്യമാധ്യമങ്ങളും കടന്ന് സൈബര്‍ ലോകത്തേക്കുകൂടി 'നാലാംതോട്ടം' വികസിക്കുന്നതിനൊത്ത് ജനങ്ങളെ വഞ്ചിക്കുന്ന ചത്യാധിപത്യമായി ജനാധിപത്യം ചീയുകയാണോ എന്ന് സംശയിക്കണം. എന്തെന്നാല്‍, ഭരണവര്‍ഗവും അവരെ സൃഷ്ടിക്കുന്ന രാഷ്ട്രീയപ്പാര്‍ട്ടികളും തങ്ങള്‍ പ്രജകള്‍ക്കൊപ്പമാണെന്ന തോന്നല്‍ സൃഷ്ടിച്ച് ഒടുവില്‍ അവരെ കളിപ്പീരാക്കുന്ന ഏര്‍പ്പാടാണ് ഇപ്പോള്‍ വര്‍ധിച്ചുവരുന്നത്.

ഉദാഹരണങ്ങള്‍ പറയുകയാണെങ്കില്‍ ജനപ്രതിനിധി സഭകളിലെ 33.33 ശതമാനം സ്ത്രീപ്രാതിനിധ്യത്തിനുവേണ്ടി ഘോരഘോരം പ്രസംഗിക്കാത്ത പാര്‍ട്ടികള്‍ ഭരണപക്ഷത്തായാലും പ്രതിപക്ഷത്തായാലും ചുരുക്കമാണ്. എന്നാല്‍, ഇവര്‍ക്കെല്ലാംകൂടി ആ നിയമമങ്ങോട്ട് പ്രാബല്യത്തില്‍ എത്തിച്ചുകൂടെയെന്ന് അങ്ങേയറ്റത്തെ ശുദ്ധാത്മാവുപോലും ചിന്തിക്കുകയില്ല. കാരണം രാജ്യത്തെ വലുതും ചെറുതുമായ രാഷ്ട്രീയപ്പാര്‍ട്ടികള്‍തന്നെയാണ് നാനാവിധ ഉടക്കുകളിലൂടെ അര്‍ഹതപ്പെട്ട സ്ത്രീ സംവരണത്തെ നിരന്തരം തുരങ്കംവെച്ചുകൊണ്ടിരിക്കുന്നത്.

ഇത്തരം 'പോപ്പുലിസ്റ്റ് രാഷ്ട്രീയത്തിന്റെ' (കൈയടിരാഷ്ട്രീയത്തിന്റെ) ആഭാസകരമായ അഴിഞ്ഞാട്ടങ്ങള്‍ തന്നെയാണ് ഡല്‍ഹി ബലാത്സംഗത്തോടനുബന്ധിച്ച് ഇന്ത്യന്‍ രാഷ്ട്രീയപ്പാര്‍ട്ടികള്‍ കാഴ്ചവെച്ചത്. ഫോണിലൂടെയും സോഷ്യല്‍ മീഡിയയിലൂടെയും സംഘടിച്ച് പതിനായിരക്കണക്കിനാളുകള്‍ റെയ്‌സിനാഹില്‍സ് പ്രതിരോധിച്ചപ്പോള്‍ ഡല്‍ഹിയെ റേപ്പിസ്റ്റുകളുടെ നഗരമാക്കി ഉപേക്ഷിച്ച ഭരണവേട്ടക്കാര്‍തന്നെ ഇരകള്‍ക്കൊത്ത് അമറാന്‍തുടങ്ങി. സമരക്കാരെ നിയന്ത്രിക്കാന്‍ പോലീസ് സേന കഷ്ടപ്പെടുമ്പോള്‍ ജനങ്ങളുടെ വികാരവിക്ഷോഭങ്ങളെ ന്യായീകരിച്ച് പ്രസിഡന്റും പ്രധാനമന്ത്രിയും പ്രസ്താവനയിറക്കി. സോണിയാഗാന്ധിയും രാഹുല്‍ഗാന്ധിയും വരെ പുറത്തിറങ്ങി പ്രതിഷേധകര്‍ക്കൊപ്പം അണിനിരന്നു. ഭരണകക്ഷിയുടെ പ്രകടനപരതയില്‍ സ്തബ്ധരായ ബി.ജെ.പി.യും ഇടതുപാര്‍ട്ടികളുമാകട്ടെ ജനരോഷത്തിന്റെ പരമാവധി വിളവെടുപ്പിനായി പതിനെട്ടടവും പയറ്റി.

പിന്നീട് വ്രണിതരായ ജനങ്ങളുടെ ആക്രോശങ്ങള്‍ക്കൊത്ത് ഓരോ രാഷ്ട്രീയപ്പാര്‍ട്ടി നേതൃത്വവും ഉറഞ്ഞുതുള്ളുന്ന കാഴ്ചയാണ് രാജ്യത്തുടനീളം നടനമാടിയത്. ബലാത്സംഗികള്‍ക്ക് മരണംവരെ തടവുശിക്ഷ, പോരാ മരണംവരെ തൂക്കുകയര്‍, പോരാ നപുംസകത്വം വരെ ഷണ്ഡീകരണം തുടങ്ങിയ ദണ്ഡനമുറകള്‍ നാനാതുറകളില്‍ നിന്ന് കല്‍പ്പിക്കപ്പെട്ടപ്പോള്‍ രാഷ്ട്രീയപ്പാര്‍ട്ടി നേതൃത്വങ്ങളും അത് ഏറ്റുപിടിച്ചു. ബലാത്സംഗക്കുറ്റത്തിന് കേസെടുപ്പോ വിചാരണയോ ആവശ്യമില്ലെന്നും. ഡല്‍ഹിസംഭവം ഉള്‍പ്പെടെയുള്ള പ്രതികളെ തങ്ങള്‍ക്ക് വിട്ടുതന്നാല്‍ മതിയെന്നും ആരോ അഭിപ്രായപ്പെട്ടപ്പോഴും കക്ഷിരാഷ്ട്രിയക്കാര്‍ അതിന് മൗനംകൊണ്ട് സമ്മതം മൂളി.

കത്തുന്ന ജനവികാരം കണക്കിലെടുത്ത മന്ത്രിസഭായോഗം ബലാത്സംഗത്തെപ്പറ്റി പഠിച്ച് ശിക്ഷാപരിഷ്‌കരണങ്ങള്‍ നിര്‍ദേശിക്കാന്‍ ജസ്റ്റിസ് ജെ.എസ്. വര്‍മ കമ്മീഷനെ തുടര്‍ന്ന് നിയമിച്ചു. അപ്പോഴേക്ക് പക്ഷേ, വികാരേറ്റത്തിന്റെ കൊടുമുടികള്‍ താഴുകയും വിവേകപൂര്‍വമായ പുനര്‍ച്ചിന്തകള്‍ ഉത്തരവാദപ്പെട്ട സ്ത്രീസംഘടനകളുടെ ഭാഗത്തുനിന്നും മറ്റും ഉണ്ടാവുകയും ചെയ്തിരുന്നു.

ബലാത്സംഗത്തിന് വധശിക്ഷ നല്‍കിയാല്‍ അത് ഇരയെ കൊന്നുകളയാനുള്ള പ്രവണത വളര്‍ത്തുമെന്ന് നിരീക്ഷിക്കപ്പെട്ടു. വീണ്ടുമൊരു ഉദ്ധാരണമുണ്ടാകാത്തവിധം ഷണ്ഡീകരണം എന്ന പദപ്രയോഗം തന്നെതളര്‍ന്നുപോയി. യുദ്ധകാലാടിസ്ഥാനത്തില്‍, അനുവദിക്കപ്പെട്ട സമയം കഴിയുംമുമ്പായിരുന്നു ജസ്റ്റിസ് വര്‍മ കമ്മീഷന്‍ കുറേയെല്ലാം വിവേകപൂര്‍ണമായ ഒരു റെക്കമെന്റേഷന്‍ റിപ്പോര്‍ട്ട് ബലാത്സംഗ ശിക്ഷകളെ സംബന്ധിച്ച് സര്‍ക്കാറിന് സമര്‍പ്പിച്ചത്.

നിര്‍ഭാഗ്യവശാല്‍ സര്‍ക്കാറിന്റെ പബ്ലിസിറ്റി സ്റ്റണ്ടും കുടിലതയും ആത്മാര്‍ഥതാരാഹിത്യവും മാത്രം വിളംബരം ചെയ്യുന്നതായിപ്പോയി ജസ്റ്റിസ് ജെ.എസ്. വര്‍മ കമ്മീഷന്റെ ശുപാര്‍ശകളിന്മേലുള്ള കാബിനറ്റ് നടപടികള്‍. പലതരത്തിലാണ് സര്‍ക്കാറിന്റെ തീരുമാനങ്ങള്‍ അങ്ങേയറ്റം അധിക്ഷേപാര്‍ഹമായി തീരുന്നതെന്ന് പറയാം. ആദ്യമായി ഗൗരവമേറിയ ഒരു നിയമനിര്‍മാണം വോട്ടുബാങ്കില്‍ കണ്ണുംനട്ട് പോപ്പുലിസ്റ്റ് പരിഗണനയോടെ ധൃതിവെച്ച് നടത്തിയതുകൊണ്ട് വധശിക്ഷയടക്കം അടങ്ങുന്ന ഒരു നിയമഭേദഗതി സ്റ്റാന്‍ഡിങ് കമ്മിറ്റിക്ക് വിടാതെ, പാര്‍ലമെന്റില്‍ അവതരിപ്പിക്കാതെ ഓര്‍ഡിനന്‍സിലൂടെ കൊണ്ടുവരുന്നത് തീര്‍ച്ചയായും രാഷ്ട്രീയ ഗോളടിക്കാണെന്ന കാര്യത്തില്‍ സംശയമില്ല. പാര്‍ലമെന്റിന്റെ ബജറ്റ് സെഷന് വെറും മൂന്നാഴ്ച ബാക്കിയുള്ളപ്പോഴാണ് ഓര്‍ഡിനന്‍സ് പ്രഖ്യാപനമെന്ന് മനസ്സിലാക്കണം. വധശിക്ഷാവകുപ്പ് ബലാത്സംഗത്തിന്റെ ഇരകള്‍ക്ക് ദോഷമേ ചെയ്യൂ എന്ന് ശാസ്ത്രീയമായി സ്ഥാപിക്കപ്പെട്ടിട്ടും, തൂക്കുകയറിനോട് കാണിച്ച ആര്‍ത്തിയും കാറ്റിനൊപ്പംതൂറ്റി നേട്ടംകൈവരിക്കാനുള്ള കുടിലതതന്നെയാണ്.

ഇതിനുപുറമേ മാനഭംഗപ്പെടുന്ന സ്ത്രീത്വത്തിനോട് തരിമ്പുപോലും ആത്മാര്‍ഥതപുലര്‍ത്താതെ അവരെ വിഡ്ഢികളാക്കാന്‍ ശ്രമിക്കുന്നു എന്നതുകൂടി ആന്റി സെക്ഷ്വല്‍ അസോള്‍ട്ട് ഓര്‍ഡിനന്‍സിനെ അത്യന്തം നിന്ദ്യമാക്കിത്തീര്‍ക്കുന്നുണ്ട്. ജസ്റ്റിസ് വര്‍മ കമ്മീഷന്റെ റിപ്പോര്‍ട്ടിന്റെ മുഖ്യ ശുപാര്‍ശകളിലൊന്ന് പട്ടാളക്കാര്‍ക്കെതിരായുള്ള ബലാത്സംഗക്കുറ്റങ്ങള്‍ മിലിട്ടറി കോര്‍ട്ടുകളില്‍ നിന്ന് മാറ്റി സിവില്‍ കോടതികളുടെ അധികാരപരിധിയില്‍ കൊണ്ടുവരാനുള്ളതായിരുന്നല്ലോ. പട്ടാളക്കാരുടെ ഭാഗത്തുനിന്നുള്ള ബലാത്സംഗങ്ങള്‍ വര്‍ധിച്ചുവരുന്നതിനാലും അതിനുമുന്നില്‍ സ്ത്രീകള്‍ തീര്‍ത്തും നിസ്സഹായരാകുന്നതിനാലും ഈ നിര്‍ദേശം പരമപ്രധാനമായിരുന്നു. അഫ്‌സ (ആംഡ് ഫോഴ്‌സ് സ്‌പെഷ്യല്‍ പവര്‍ ആക്ട്) വാഴുന്ന വടക്കുകിഴക്കന്‍ സംസ്ഥാനങ്ങളില്‍ മിലിട്ടറി റേപ്പുകളാല്‍ പൊറുതിമുട്ടിയ മണിപ്പുരി സ്ത്രീകള്‍ Indian army rape us എന്ന ബാനറും പിടിച്ച് നഗ്‌നജാഥ നടത്തിയതും അഫ്‌സ്പ പിന്‍വലിക്കാനായി ഇറോം ഷര്‍മിള പതിനൊന്നുവര്‍ഷമായി നിരാഹാരമനുഷ്ഠിക്കുന്നതും ഓര്‍ക്കുക. പാദസേവകരായ കീഴുദ്യോഗസ്ഥരുടെ ലൈംഗികപരാക്രമങ്ങള്‍ കരുണാവാരിധികളായ മേലുദ്യോഗസ്ഥജഡ്ജിമാര്‍ പട്ടാളക്കോടതികളില്‍ മിക്കവാറും മാപ്പാക്കിവിടുന്ന ചരിത്രമേ ഇതുവരെ ഉണ്ടായിട്ടുള്ളൂ.

എന്നിട്ടും ജവാന്മാരുടെ ബാലാത്സംഗക്കേസുകള്‍ സിവില്‍കോടതികളിലേക്ക് മാറ്റുന്നതിനും സ്വന്തം കമാന്‍ഡിന് കീഴിലുള്ള ലൈംഗികാക്രമണങ്ങള്‍ക്ക് മിലിട്ടറി ഓഫീസറെ ഉത്തരവാദിയാക്കുന്നതിനുമുള്ള വര്‍മ കമ്മീഷന്റെ നിര്‍ദേശങ്ങള്‍ സര്‍ക്കാര്‍ പറ്റേ തള്ളിക്കളയുകയാണ് ചെയ്തത്. അപ്പോള്‍ വിപരീതഫലമുള്ള വധശിക്ഷാലഹരിയില്‍ സ്ത്രീകളെ മയക്കിക്കിടത്തി അവരുടെ യഥാര്‍ഥ താത്പര്യങ്ങള്‍ പരിഹാസ്യമാംവണ്ണം ഹനിക്കുകയായിരുന്നു ആന്റി സെക്ഷ്വല്‍ അസോള്‍ട്ട് ഓര്‍ഡിനന്‍സിന്റെ ലക്ഷ്യമെന്നര്‍ഥം.

എന്തുകൊണ്ടാണ് യാതൊരു തത്ത്വദീക്ഷയുമില്ലാതെ ഇന്ത്യയിലെ മിക്ക രാഷ്ട്രീയപ്പാര്‍ട്ടി നേതാക്കളും ഇത്തരം പോപ്പുലിസ്റ്റ് നയങ്ങളില്‍ വെരുകിക്കളിക്കുന്നത്? തത്കാലത്തെ ജനപ്രീതി പിടിച്ചുപറ്റുക, അതുപയോഗിച്ച് തൊട്ടുമുന്നിലുള്ള അധികാരസ്ഥാനങ്ങളില്‍ ചാടിക്കയറുക, പിന്നെ കൈയുംകണക്കുമില്ലാതെ നാടിന്റെ സമ്പത്ത് കൊള്ളയടിക്കുക - ഈയൊരൊറ്റ ലക്ഷ്യമാണ് ഇന്നത്തെ കക്ഷിരാഷ്ട്രീയ ലോകത്തെ മുന്നോട്ട് നയിക്കുന്നതെന്ന് തോന്നുന്നു. അതിന്റെ മത്സര കേളികള്‍ക്കിടയില്‍ നാടിന്റെയോ നാട്ടാരുടെയോ ദീര്‍ഘകാലാടിസ്ഥാനത്തിലുള്ള സുസ്ഥിതിയെല്ലാം പുല്ലാണ്, വെറും പുല്ല്.

ഡല്‍ഹി സംഭവത്തോടുകൂടി സര്‍ക്കാറിന് പെട്ടെന്നുണ്ടായ സ്ത്രീസംരക്ഷണ വ്യഗ്രതയുടെ വിരോധാഭാസം തിരിയണമെങ്കില്‍ ഹിന്ദു പത്രത്തിലെ പ്രശസ്ത ജേര്‍ണലിസ്റ്റ് പി. സായിനാഥിന്റെ ചില കണ്ടെത്തലുകളിലൂടെ സഞ്ചരിച്ചാല്‍മതി. നവസാമ്പത്തിക നയങ്ങളുടെ ബലാത്കാരംകൊണ്ട് നാടുപേക്ഷിച്ച് ദില്ലിയിലേക്ക് കുടിയേറേണ്ടി വരുന്ന ആയിരക്കണക്കിന് കൗമാരക്കാരികള്‍ വീട്ടുജോലിയെങ്കിലും യാചിച്ച് തലസ്ഥാനനഗരിയില്‍ തെണ്ടുകയാണത്രെ. ഇവര്‍ അനുഭവിക്കേണ്ടിവരുന്ന ലൈംഗികാക്രമണങ്ങളുടെയും അവിഹിത ഗര്‍ഭങ്ങളുടെയും ചിത്രവധങ്ങളുടെയും ഭീകരത ഊഹാതീതമായിരിക്കും. ആന്റി സെക്ഷ്വല്‍ അസോള്‍ട്ട് ഓര്‍ഡിനന്‍സ് പ്രകാരം ബലാത്സംഗികള്‍ക്ക് വധശിക്ഷ നല്‍കുമ്പോള്‍ ബലാത്സംഗത്തിന് ഇരകളെ സപ്ലെ ചെയ്യുന്ന 'മന്‍മോഹനോമിക്‌സ് പിമ്പുകള്‍ക്ക്' ജീവപര്യന്തമെങ്കിലും നല്‍കേണ്ടതില്ലേ?

സര്‍ക്കാറിന്റെ ഇന്നത്തെ പോപ്പുലിസ്റ്റ് കുതന്ത്രങ്ങള്‍ കാണുമ്പോള്‍ 1922-ല്‍ നടന്ന ചൗരിചൗരാ സംഭവത്തില്‍ മഹാത്മാഗാന്ധി എടുത്ത നിലപാടിനെക്കുറിച്ചാണ് ഓര്‍മവരുന്നത്. നോണ്‍കോര്‍പ്പറേഷന്‍ മൂവ്‌മെന്റിന്റെ കൊടുമ്പിരിയില്‍ നാട്ടുകാരെ പോലീസ് വെടിവെച്ചുകൊന്നതിന്റെ പ്രതിക്രിയയായിട്ടായിരുന്നു സമരക്കാര്‍ അന്ന് പോലീസിനെയും ചുട്ടത്. എന്നിട്ടും ആളിക്കത്തുന്ന ജനവികാരത്തെയും രാജ്യമെമ്പാടുമുള്ള മുറവിളിയെയും കൂസാതെ മഹാത്മജി നിസ്സഹകരണ സമരം പിന്‍വലിച്ച് തന്റെ അഹിംസാതത്ത്വം അരക്കിട്ടുറപ്പിക്കുകയാണ് ചെയ്തത്. വിഭജനത്തിനുശേഷം പാകിസ്താന് തിരിച്ചുനല്‍കേണ്ട പണത്തിന്റെ കാര്യത്തിലും അദ്ദേഹം പൊതുവികാരത്തിന്റെ ചതിക്കുഴിയില്‍ വീണില്ല.

താത്കാലിക നേട്ടത്തിലുപരി നാടിന്റെ ദീര്‍ഘകാലാടിസ്ഥാനത്തിലുള്ള നന്മയ്ക്കുവേണ്ടി വര്‍ത്തിച്ച ആ മഹാത്മാവിനുവേണ്ടി ഇന്നത്തെ ഇന്ത്യന്‍ രാഷ്ട്രീയത്തിന് ചെയ്യാവുന്ന ഒരേയൊരു ഔദാര്യം അദ്ദേഹത്തെ രാഷ്ട്രപിതാപദവിയില്‍ നിന്ന് പിരിച്ചുവിടുന്നതായിരിക്കും. കക്ഷിരാഷ്ട്രീയ ശക്തികളാല്‍ തിരഞ്ഞെടുക്കപ്പെടുന്ന രാഷ്ട്രപതിക്കുതന്നെ രാഷ്ട്രപിതാസ്ഥാനത്തിന്റെ അഡീഷണല്‍ ചാര്‍ജും നമുക്ക് നല്‍കാം. രാജ്യത്തെ ആഭാസകരമായ സ്ത്രീ-പുരുഷ ബന്ധാവസ്ഥയില്‍ രാഷ്ട്രപതിയും രാഷ്ട്രപിതാവും ഒന്നാകുന്നത് അങ്ങേയറ്റം ഉചിതവുമായിരിക്കും.


സമൂഹവും ആരോഗ്യകരമായ മദ്യപാനസംസ്‌കാരവും

മദ്യപിക്കുമോ? ഇത് പലര്‍ക്കും ഒരു വിഷമിപ്പിക്കുന്ന ചോദ്യമാണ്. മദ്യപിച്ചു റോഡില്‍ വീഴുന്നവരും അക്രമം കാണിക്കുന്നവരും മദ്യത്തിനു ഒരു മോശം പരിവേഷം ചാര്‍ത്തിക്കൊടുത്തിട്ടുണ്ട്. ഇത് കൂടാതെ വാഹനാപകടങ്ങളുടെ എണ്ണത്തില്‍ ഇന്ത്യയെ മുന്നില്‍ നിര്‍ത്തുന്നതില്‍ മദ്യത്തിന്റെ പങ്കു തള്ളിക്കളയാന്‍ പറ്റില്ല.

ആയിരക്കണക്കിനു വര്‍ഷങ്ങളുടെ പാരമ്പര്യമുള്ള ഒരു വസ്തുവാണ് മദ്യം. ഓര്‍മയില്ലേ കാനായിലെ കല്യാണം? പന്ത്രണ്ടു കല്‍ഭരണികളിലെ പച്ചവെള്ളം ഒറ്റയടിക്ക് വീഞ്ഞായി മാറിയ സംഭവം ഏതൊരു മദ്യപാനിയെയും കോരിത്തരിപ്പിക്കുന്നതാണ്. ഗവേഷണങ്ങള്‍ ബി.സി. 10000 വരെ പഴക്കമുള്ള മദ്യം സംഭരിച്ചു വെച്ചിരുന്ന കല്‍ഭരണികള്‍ കണ്ടെത്തിയിട്ടുണ്ട്. ശാസ്ത്രീയമായ പരിശോധനകളിലൂടെയാണ് ഈ ഭരണികളില്‍ എതനാള്‍ അംശം ഉണ്ട് എന്ന് കണ്ടെത്തിയത്. ബി.സി. 3000 - ബി.സി. 2000 കാലഘട്ടത്തില്‍ നമ്മുടെ സിന്ധു നദീതട സംസ്‌കാരത്തില്‍ സുര എന്നൊരു മദ്യം ഉണ്ടായിരുന്നതായി പറയപ്പെടുന്നു. മദ്യത്തിന്റെ കണ്ടുപിടുത്തം വളരെ സ്വാഭാവികം മാത്രമാണ്. കാരണം മനുഷ്യര്‍ ശേഖരിച്ചു വെച്ച പഴങ്ങളിലും മറ്റും പ്രകൃതിജന്യേ ഉള്ള യീസ്റ്റുകള്‍ പ്രവര്‍ത്തിച്ചു ആല്‍ക്കഹോള്‍ ഉത്പാദിപ്പിക്കുന്നതാണ്.

കാലം കഴിഞ്ഞതോടെ, പല നിറത്തിലും മണത്തിലും ഗുണത്തിലും ഉള്ള മദ്യം മനുഷ്യന്‍ ഉണ്ടാക്കി തുടങ്ങി. മദ്യം നിത്യ ജീവിതത്തിന്റെ തന്നെ ഭാഗമായി. സ്‌കോട്‌ലാന്റില്‍ നിന്നും അയര്‍ലണ്ടില്‍ നിന്നും ഉള്ള വിസ്‌കിയും പോളണ്ടില്‍ നിന്നും റഷ്യയില്‍ നിന്നുമുള്ള വോഡ്കയും ക്യുബന്‍ ബക്കാര്‍ഡിയും ഫ്രഞ്ച് വൈനും ബെല്‍ജിയന്‍ ബീയറും ലോകം മുഴുവനും അവരുടെ നാടിനെ അഭിമാനത്തോടെ തന്നെ പ്രതിനിധാനം ചെയ്യുന്നവയാണ്.

ആദ്യമേ മോശം പറയണ്ടല്ലോ, ശാസ്ത്രം പറയുന്നത് ചെറിയ അളവില്‍ മദ്യം ശരീരത്തിന് നല്ലതാണ് എന്നാണ്. ഇത് രക്തത്തിന്റെ ശാന്യത (വിസ്‌കോസിറ്റി) കുറക്കുന്നത് മൂലം ഹൃദ്രോഹികള്‍ക്ക് ഒരല്‍പം നല്ലതാണത്രെ. ഹൃദ്രോഗികള്‍ക്ക് മാത്രമല്ല, പ്രമേഹത്തിനും, എല്ലുകള്‍ക്കും കിഡ്‌നിക്കും പ്രശ്‌നമുള്ളവര്‍ക്കും നല്ലതാണത്രേ. മദ്യപാനത്തിന്റെ ഗുണദോഷവശങ്ങളെക്കുറിച്ച് ഹാര്‍വാര്‍ഡ് യുണിവേഴ്‌സിറ്റിയുടെ പബ്ലിക് ഹെല്‍ത്ത് പേജില്‍ വളരെ ശാസ്ത്രീയമായി വിശദീകരിച്ചിട്ടുണ്ട്. ഗുണങ്ങള്‍ ഉണ്ടെങ്കിലും ശരീരത്തിന്റെ സ്വാഭാവിക പ്രവര്‍ത്തനങ്ങള്‍ക്ക് മദ്യത്തിന്റെ ആവശ്യമില്ല.

മദ്യം അകത്തുചെന്നാല്‍ അത് നമ്മുടെ തലച്ചോറില്‍ ഉള്ള ഡോപാമിന്‍ എന്ന രാസവസ്തുവിന്റെ അളവ് വര്ദ്ധിപ്പിക്കുന്നു. ഇത് സന്തോഷത്തിന്റെയും ഉന്മേഷത്തിന്റെയും തോന്നല്‍ ജനിപ്പിക്കുന്നു. അതുകൊണ്ടാണ് രണ്ടെണ്ണം അകത്തു ചെന്നാല്‍ എല്ലാ ദുഖങ്ങള്‍ക്കും തെല്ലൊരാശ്വാസം ലഭിക്കുന്നത്. ഡോപാമിന്റെ അളവ് വര്‍ദ്ധിപ്പിക്കുന്നതോടോപ്പം തലച്ചോറിലെ നാഡീകോശങ്ങള്‍ തമ്മിലുള്ള വൈദ്യുതസന്ദേശങ്ങള്‍ കൈമാറുന്ന രാസവസ്തുക്കളുടെ അളവിനെയും മദ്യം ബാധിക്കുന്നു. ഇത് തലച്ചോറിന്റെ കണക്കു കൂട്ടുവാനും, തീരുമാനങ്ങള്‍ എടുക്കുവാനും ഉള്ള കഴിവിനെയും അതുമൂലം മസില്‍ പ്രവര്‍ത്തനങ്ങളുടെ വേഗതയും കുറക്കുന്നു. അതുകൊണ്ട് തന്നെ മദ്യത്തെ ഒരു വഞ്ചകന്‍ എന്ന് വിളിക്കാം. ഒരു ഭാഗത്ത് അത് എന്തും ചെയ്യാനുള്ള ഒരു ആവേശവും ആത്മവിശ്വാസവും നമ്മില്‍ ഉണ്ടാക്കുകയും മറു ഭാഗത്ത് നേരെ വിപരീതമായി ശരീരത്തില്‍ പ്രവര്‍ത്തിക്കുകയും ചെയ്യുന്നു. ഒരു പെഗ്ഗ് കഴിച്ചാല്‍ നന്നായി വാഹനം ഓടിക്കാം എന്ന് വീമ്പു പറയുന്നവര്‍ മദ്യം തലയില്‍ കൂടുതലായി ഉത്പാദിപ്പിച്ച ഡോപാമിന്റെ ഇര മാത്രമാണതെന്ന് മനസ്സിലാക്കുന്നില്ല. കൂടിയ ആവേശത്തില്‍, എന്നാല്‍ സത്യത്തില്‍ സാധാരണയിലും കുറഞ്ഞ കഴിവോടെ വാഹനം ഓടിക്കുന്ന ഇക്കൂട്ടര്‍ അപകടങ്ങള്‍ ഉണ്ടാക്കിയേക്കാം എന്ന് പ്രത്യേകം പറയേണ്ടതില്ലല്ലോ. ഇത്തരം ശാസ്ത്രീയമായ കാര്യങ്ങള്‍ വിലയിരുത്തി തന്നെയാണ് മദ്യപിച്ചുള്ള ഡ്രൈവിങ്ങ് നിരോധിച്ചിരിക്കുന്നത് .

മദ്യം കഴിച്ചാല്‍ അത് ശരീരത്തിന്റെ വിവിധ ഭാഗങ്ങളില്‍ എത്തുന്നത് രക്തം വഴി ആണല്ലോ. മദ്യം നമ്മുടെ ചെവിക്കുള്ളിലുള്ള കൊക്‌ളിയ എന്ന അവയവത്തിലെ ദ്രാവകവുമായി കലരുന്നു. നാം അനങ്ങുമ്പോള്‍ ഈ ദ്രാവകം അനങ്ങുകയും അത് കൊക്‌ളിയക്കുള്ളിലെ ചെറു മുടികളുമായി ബന്ധിപ്പിക്കപ്പെട്ട നാഡീകളില്‍ നിന്നും സന്ദേശങ്ങള്‍ തലച്ചോറിലേക്ക് അയക്കുന്നു. ഈ സന്ദേശങ്ങള്‍ വിശകലനം ചെയ്താണ് തലച്ചോര്‍ നമ്മുടെ ബാലന്‍സ് നിലനിര്‍തുന്നത്. മദ്യം കലരുന്നതോടെ ഈ ദ്രാവകം കൂടുതലായി അനങ്ങുകയും സാധാരണയില്‍ നിന്നും വ്യത്യസ്തമായ അനേകം സന്ദേശങ്ങള്‍ തലച്ചോറിലെത്തുന്നു. ഇതോടെ ബാലന്‍സ് നഷ്ടപ്പെടുന്നു. ഇത്തരക്കാരാണ് റോഡൊക്കെ അളന്നു അളന്നു നടന്നു പോകുന്നത്. (ചെവിക്കുള്ളിലെ സമാനമായ പ്രവര്‍ത്തനങ്ങളുമായി ബന്ധപ്പെട്ടതാണ് യാത്രക്കിടയിലെ ചര്‍ദ്ദി. ഇതുമായി ബന്ധപ്പെട്ട മാതൃഭൂമി ലേഖനം വായിക്കുക.)

കൂടുതല്‍ മദ്യം അകത്തെത്തുന്നതോടെ വ്യത്യസ്തങ്ങളായ സന്ദേശങ്ങള്‍ തലയിലെത്തുന്നു. അവിടെ പലതരം രാസപ്രവര്‍ത്തനങ്ങള്‍ നടക്കുന്നു. വൈരുധ്യം നിറഞ്ഞ അനേകം സന്ദേശങ്ങള്‍ ലഭിക്കുന്നതോടെ തലച്ചോര്‍ ഒരു തീരുമാനത്തിലെത്തുന്നു: വിഷം അകത്തു ചെന്നിട്ടുണ്ട്. പ്രകൃതിജന്യേന വിഷം ശരീരത്തിലെത്തുന്ന പ്രധാന വഴി ഭക്ഷണത്തിലൂടെ ആണല്ലോ. അതോടെ തലച്ചോര്‍ ആമാശയത്തിലെക്കുള്ള പേശികളെ ചുരുക്കുവാന്‍ ഉള്ള സന്ദേശം അയക്കുന്നു. ഈ സന്ദേശം കിട്ടിയവരാണ് വാളുവയ്ക്കല്‍ എന്ന മുറ പ്രയോഗിക്കുന്നത് .

അപ്പോള്‍ മദ്യം വിഷം തന്നെ അല്ലെ? തീര്‍ച്ചയായും കൂടുതല്‍ കഴിച്ചാല്‍ ഇത് വിഷം തന്നെയാണ്. ഇങ്ങനെ അധികമായി വളരെക്കാലം കഴിക്കുന്നത് മദ്യത്തിനു അടിമപ്പെടുവാനും കാരണമാകുന്നു. എന്നാല്‍ മയക്കു മരുന്നുകളുടെ കാര്യം ഇതില്‍ നിന്നും വ്യത്യസ്തമാണ് . ഉദാഹരണത്തിന്, ഹെറോയിന്‍ ചിലരില്‍ ഒന്നോ രണ്ടോ പ്രാവശ്യം ഉപയോഗിക്കുന്നതിലൂടെ അതിനു അടിമപ്പെടാന്‍ ഇടയാക്കും. ഈ അടിമത്തം എന്നത് തലച്ചോറില്‍ ഉണ്ടാകുന്ന ശാശ്വതമായ മാറ്റങ്ങള്‍ ആണ്. അതുകൊണ്ട് തന്നെയാണ് മയക്കു മരുന്നിനോ മദ്യത്തിനോ അടിമപ്പെട്ടവര്‍ അതില്‍ നിന്നും മോചിക്കപ്പെടാന്‍ വിഷമം നേരിടുന്നതും വീണ്ടും പഴയപടി ആകാന്‍ ഇടയാക്കുന്നതും. ഡോ. ഹരി എസ് ചന്ദ്രന്‍ മാതൃഭുമിയില്‍ എഴുതിയ 'മയക്കു മരുന്നുകള്‍ രുചിച്ചു നോക്കുന്നവര്‍ 'എന്ന ലേഖനം വായിക്കുക.

മദ്യം പലരിലും പല തരത്തിലുള്ള മാറ്റങ്ങള്‍ ആണ് ഉണ്ടാക്കുന്നത്. ചിലരില്‍ അത് സന്തോഷവും മറ്റു ചിലരില്‍ കോപവും കുറ്റകൃത്യം ചെയ്യാനുള്ള പ്രവണതയും ഉണ്ടാക്കുന്നു. ശരീരത്തിന് ഏല്‍പ്പിക്കുന്ന ദോഷവശങ്ങള്‍ കൂടാതെ കുടുംബത്തിനും സാമുഹിക ജീവിതത്തിനും എല്‍പ്പിക്കുന്ന ആഘാതവും അമിത മദ്യപാനത്തെ ഒരു സാമൂഹിക വിപത്താക്കുന്നു. പൊതുവെ കുറ്റകൃത്യ വാസന ഉള്ളവര്‍ക്ക് മദ്യം ചെറിയ അളവില്‍ പോലും അത്തരം പ്രവര്‍ത്തനങ്ങളില്‍ ഏര്‍പ്പെടുവാന്‍ കാരണമാക്കുന്നു. മദ്യം ജനിപ്പിക്കുന്ന ലൈംഗിക ഉത്തേജനം അവരെ പീഡനങ്ങളില്‍ ചെന്നെത്തിക്കാം.

മുകളില്‍ പറഞ്ഞ മദ്യത്തിന്റെ ദോഷവശങ്ങള്‍ കണക്കിലെടുത്താല്‍ മദ്യം നിരോധിക്കപെടെണ്ടതല്ലേ എന്ന് ചിന്തിച്ചേക്കാം. മദ്യത്തിന്റെ ഉപയോഗത്തിന് ശേഷം ചെയ്യപ്പെടുന്ന കുറ്റകൃത്യങ്ങളുടെ കാരണക്കാരന്‍ മദ്യമാണോ? മദ്യം കഴിക്കുന്ന എല്ലാവരും മോശമായി പെരുമാറുകയോ കുറ്റങ്ങള്‍ ചെയ്യുകയോ ഇല്ലല്ലോ? യഥാര്‍ത്ഥ കാരണം ഒരു വ്യക്തിയില്‍ അടങ്ങിയിരിക്കുന്ന സ്വഭാവം തന്നെ ആണ്. മദ്യം ആ വ്യക്തിയെ യാഥാര്‍ത്ഥ്യങ്ങളില്‍ നിന്നും അകറ്റുകയും കുറ്റകൃത്യം ചെയ്യാനുള്ള ധൈര്യം നല്‍കുകയും ചെയ്യുന്നു എന്ന് മാത്രം.

ഞാന്‍ ഇവിടെ പറഞ്ഞു വരുന്നത് എല്ലാവരും ഇടയ്‌ക്കൊക്കെ മദ്യപിക്കണം എന്നും അത് നല്ലതാണു എന്നും അല്ല. മദ്യം എന്നത് ഒരു ഭീകര വസ്തു അല്ല എന്നും അതിന്റെ ദുരുപയോഗമാണ് വ്യക്തിയിലും കുടുംബത്തിലും അതുപോലെ സമൂഹത്തിലും അനാരോഗ്യകരമായ അന്തരീക്ഷം സൃഷ്ടിക്കുന്നത് എന്നുമാണ്. അപ്പോള്‍ നമുക്ക് വേണ്ടത് മദ്യനിരോധനം അല്ല. ആരോഗ്യകരമായി മദ്യം ഉപയോഗിക്കുന്ന ഒരു സമൂഹമാണ്.

ഈ പറഞ്ഞ കാര്യങ്ങള്‍ സമ്പൂര്‍ണ്ണ മദ്യ നിരോധനം പ്രാവര്‍ത്തികമല്ല എന്ന കാഴ്ചപ്പാടില്‍ നിന്നുകൊണ്ടാണ്. ലോകത്തില പല രാജ്യങ്ങളും ഇന്ത്യയിലെ ചില സംസ്ഥാനങ്ങളും മദ്യ നിരോധനം നടപ്പാക്കിയിട്ടുണ്ട്. സമ്പൂര്‍ണ്ണ മദ്യനിരോധനം ഉള്ള സൗദി അറേബ്യയിലും മദ്യ നിയന്ത്രണം ഉള്ള നമ്മുടെ ഗുജറാത്തിലും വേണ്ടവന് യഥേഷ്ടം മദ്യം ലഭിക്കും. പ്രത്യേകിച്ചും സാമ്പത്തികമായി പിന്നോക്കം നില്ക്കുന്ന ഒരു സമൂഹത്തില്‍ സമ്പൂര്‍ണ്ണ മദ്യ നിരോധനം നിലവില്‍ വന്നാല്‍ അശാസ്ത്രീയമായി കുറഞ്ഞ ചിലവില്‍ നിര്‍മ്മിക്കപ്പെടും. ഇത് വ്യക്തികള്‍ക്കു കൂടുതല്‍ ആരോഗ്യപ്രശ്‌നങ്ങള്‍ സൃഷ്ടിക്കുകയാണ് ചെയ്യുക. അശാസ്ത്രീയമായി നിര്‍മ്മിക്കുന്ന മദ്യങ്ങള്‍ ദുരന്തങ്ങളിലേക്ക് നയിക്കുന്നത് നമുക്ക് പുതിയ വാര്‍ത്ത ഒന്നുമല്ല.

മദ്യ രാജാക്കന്മാരെയും നിയമ ലംഘകരെയും കൈക്കൂലി കൊടുക്കുന്നവരേയും വാങ്ങുന്നവരെയും ആണ് അനാവശ്യമായ നിയന്ത്രണങ്ങള്‍ ഉണ്ടാക്കിയെടുക്കുന്നത്. അമിത നിയമങ്ങളും ലൈസന്‍സ് ലഭിക്കാനുള്ള വന്‍ ചിലവും കൂടാതെ ഈ നിയന്ത്രണങ്ങളെ മറികടക്കാന്‍ രാഷ്ട്രീയക്കാര്‍ക്കും ഉദ്യോഗസ്ഥര്‍ക്കും കൊടുക്കേണ്ട പടികളും കൂടെ ആകുമ്പോള്‍ അബ്കാരികള്‍ വ്യാജമദ്യം ഉണ്ടാക്കി വില്‍ക്കുന്നവരും നികുതി വെട്ടിപ്പുകാരും ആകുന്നു. സാധാരണക്കാരന്‍ ഇടയ്ക്കു ഉപയോഗിക്കുന്ന ഈ വസ്തു ബുദ്ധിപൂര്‍വ്വമല്ലാത്ത നിയന്ത്രണങ്ങളിലൂടെ ഉദ്യോഗസ്ഥര്‍ക്കും, രാഷ്ട്രീയക്കാര്‍ക്കും അബ്കാരികള്‍ക്കും എന്നും സമ്പത്ത് കുന്നുകൂട്ടാനുള്ള ഒരു ഉറവിടമായി നിലനില്ക്കുന്നു.
നിരോധനമോ നിയന്ത്രണങ്ങളോ മദ്യ വര്‍ജ്ജിത സമൂഹത്തെ ഒരിക്കലും സൃഷ്ട്ടിക്കുന്നില്ല. മറിച്ച് നിയമങ്ങള്‍ തെറ്റിക്കാന്‍ നിര്‍ബന്ധിക്കപ്പെട്ട, കൈക്കൂലി കൊടുക്കാന്‍ പ്രേരിപ്പിക്കപ്പെട്ട ഒരു സമൂഹത്തെ ഉണ്ടാക്കിയെടുക്കുക മാത്രമാണ് ചെയ്യുന്നത്. മദ്യം വര്‍ജജിക്കാനും അല്ലെങ്കില്‍ അനിയന്ത്രിതമായ ഉപയോഗം ഒഴിവാക്കാനും ഉള്ള ബോധവല്‍ക്കരണം ആയിരിക്കും നിരോധനത്തെക്കാളും ഫലപ്രദം.

വീര്യം കൂടിയ വിസ്‌കി, റം, ബ്രാണ്ടി തുടങ്ങിയവയ്ക്ക് കൂടുതല്‍ നികുതി ചുമത്തുകയും അവയെ അപേക്ഷിച്ച് ബീയര്‍, വൈന്‍, കള്ള് തുടങ്ങിയവയ്ക്ക് പ്രാധാന്യം കൊടുക്കുകയും ചെയ്യുകയാണ് ഒരു വഴി. എല്ലാ തരത്തിലും ഉള്ള മദ്യത്തിനു വലിയ തോതില്‍ വില വര്‍ദ്ധിപ്പിക്കുന്നത് കുറഞ്ഞ സാമ്പത്തികസ്ഥിതിയുള്ളവര്‍ക്ക് നിരോധനത്തിന് സമാനം ആണ്. ഇതുകൊണ്ട് ഗുണത്തെക്കാള്‍ കൂടുതല്‍ ദോഷമേ ചെയ്യു.

മദ്യം കഴിച്ചുള്ള പൊതുസ്ഥലത്തെ കൊപ്രയങ്ങള്‍ക്കും വാഹനം ഓടിക്കുന്നതിനും കടുത്ത ശിക്ഷ ലഭിക്കണം. മദ്യം വളരെ സുലഭമായ പാശ്ചാത്യ രാജ്യങ്ങളില്‍ (അവിടെ മദ്യം 16 വയസു തികഞ്ഞ ആര്ക്കും സൂപ്പര്‍ മര്‍ക്കറ്റീല്‍ നിന്നു പോലും വാങ്ങാം) മദ്യപിച്ചു വാഹനം ഓടിക്കുന്ന പ്രവണത താരതമ്യേന കുറവാണ്. ഇതിനു കാരണം വളരെ കടുത്ത ശിക്ഷ തന്നെ ആണ്. ഇത് കൂടാതെ മദ്യം ഉല്ലാസത്തിനും ആഘോഷത്തിനും കഴിക്കാവുന്ന ഒന്നാണെന്നും, മദ്യപിച്ച ശേഷം ഉള്ള െ്രെഡവിങ്ങ് തെറ്റാണെന്നും പഠിച്ചു വന്ന ഒരു സമൂഹം ഉത്തരവാദിത്തത്തോടെ മദ്യപിക്കുന്നു. എന്നാല്‍ മദ്യം ഒളിച്ചു കഴിക്കേണ്ട ഒന്നാണെന്നും അത് ആവശ്യത്തിനു ലഭിക്കണമെങ്കില്‍, കൈവശം വയ്ക്കണമെങ്കില്‍ നിയമങ്ങള്‍ തെറ്റിക്കണം എന്നും പഠിച്ചു വന്ന ഒരു സമൂഹം മദ്യപിച്ച ശേഷം വാഹനം ഓടിക്കരുത് എന്ന നിയമം മാത്രം അനുസരിച്ചാല്‍ അത് അത്ഭുതം എന്നേ പറയാന്‍ പറ്റു.

ചുരുക്കത്തില്‍ സമ്പൂര്‍ണ്ണ മദ്യ നിരോധനം പ്രവര്‍ത്തികം അല്ലാത്ത ഒരു ആശയം ആണ് . മദ്യം വര്‍ജ്ജിക്കാനുള്ള ബോധവല്‍ക്കരണവും അല്ലെങ്കില്‍ ഉത്തരവാദിത്തത്തോടെ മദ്യം ഉപയോഗിക്കുന്ന ഒരു മദ്യപാന സംസ്‌കാരം മാത്രം ഉണ്ടാകാന്‍ ഉള്ള നയങ്ങളും ആണ് നമുക്ക് വേണ്ടത്.

കവര്‍ച്ചയ്ക്ക് പദ്ധതിയിട്ട സംഘം തോക്കും വടിവാളുമായി അറസ്റ്റില്‍

കുമ്പള: കേരള-കര്‍ണാടക അതിര്‍ത്തിയിലെ ധനകാര്യസ്ഥാപനം കൊള്ളയടിക്കുക എന്ന ലക്ഷ്യത്തോടെയെത്തിയ മോഷണസംഘത്തെ പോലീസ് അറസ്റ്റുചെയ്തു. ഇവരില്‍നിന്ന് തോക്കും തിരകളും വടിവാളുകളും പിടിച്ചു. ജില്ലാ പോലീസ് മേധാവി തോംസണ്‍ ജോസിന്റെ നിര്‍ദേശപ്രകാരം ഡിവൈ.എസ്.പി. ടി.പി.രഞ്ജിത്തും സംഘവുമാണ് കുബണൂരിലെ വാടകവീട്ടില്‍നിന്ന് അഞ്ചുപേരടങ്ങുന്ന സംഘത്തെ അറസ്റ്റുചെയ്തത്.

സംഘത്തില്‍നിന്ന് ഒരു തോക്ക്, ആറു തിരകള്‍, മൂന്നു വടിവാള്‍, ഇരുമ്പുദണ്ഡ്, പ്ലാസ്റ്റിക് കയര്‍, വീതിയുള്ള പ്ലാസ്റ്റര്‍, മരവടി എന്നിവയാണ് കണ്ടെടുത്തത്. ഉപ്പള മണ്ണുംകുഴിയിലെ അബ്ദുള്‍അസീസ് (40), മുംബൈ നല്ലസുപ്പാറ സ്വദേശി ഭാസ്‌കര്‍ (63), മുംബൈ വഡാല സ്വദേശി മൃത്യുഞ്ജയ( 32), കൊല്‍ക്കത്ത നന്ദന്‍ ദേശ്പല്‍ സ്വദേശിയായ ദിനനാഥ് (59), കര്‍ണാടക കാര്‍ക്കള സ്വദേശി ജയശീല(36) എന്നിവരാണ് അറസ്റ്റിലായത്. ചൊവ്വാഴ്ച വൈകിട്ടായിരുന്നു അറസ്റ്റ്്. ഇവരില്‍നിന്ന് വാഹനവും രണ്ട് വ്യാജ നമ്പര്‍പ്ലേറ്റുകളും കണ്ടെടുത്തു.

പോലീസ് പറയുന്നതിങ്ങനെ: കേരള-കര്‍ണാടക അതിര്‍ത്തിയിലെ ഒരു ധനകാര്യസ്ഥാപനം കൊള്ളയടിക്കാന്‍ മൂന്നുപ്രാവശ്യം പദ്ധതിയിട്ട സംഘമായിരുന്നു ഇത്. അനുകൂലസാഹചര്യം അല്ലാത്തതിനാല്‍ പദ്ധതി പാളി. സംഘത്തലവന്‍ മുംബൈ നല്ലസുപ്പാറ സ്വദേശി ഭാസ്‌കറിന്റെ നേതൃത്വത്തിലാണ് പദ്ധതിയിട്ടത്. മൂന്നാമത്തെ പ്രാവശ്യം ധനകാര്യസ്ഥാപനം കൊള്ളയടിക്കാന്‍ ഇറങ്ങവെയാണ് പോലീസ് പിടിച്ചത്.
ഒമ്പതുമാസമായി കുബണൂരിലെ വാടകവീട്ടില്‍ സംഘം താമസിക്കുന്നുണ്ട്. അബ്ദുള്‍ അസീസ് ഒഴികെ ബാക്കി എല്ലാവരും ഹിന്ദിയാണ് സംസാരിക്കുന്നത്. ഇവര്‍ രാവിലെ പോകുന്നത് ഒരുവാഹനത്തിലും വൈകിട്ട് തിരിച്ചുവരുന്നത് വേറൊരു വാഹനത്തിലുമായിരുന്നു. ഇത് നാട്ടുകാരില്‍ സംശയമുണര്‍ത്തി. അവര്‍ പോലീസില്‍ വിവരം അറിയിച്ചു. പോലീസ് ഇവരെ ദിവസങ്ങളോളം നിരീക്ഷിച്ചു. തുടര്‍ന്നാണ് അറസ്റ്റ്.
ഉപ്പള മണ്ണുംകുഴിയിലെ അബ്ദുള്‍അസീസാണ് വാടക വീട് ഏര്‍പ്പാടാക്കി കൊടുത്തത്. മഹാരാഷ്ട്രയിലെ ജയിലില്‍വെച്ചാണ് അസീസും ഭാസ്‌കറും പരിചയപ്പെട്ടത്. വീട്ടുവാടക അസീസിനെ ഏല്പിച്ചതും ഭാസ്‌കറായിരുന്നു. കൊല്‍ക്കത്ത, മുംബൈ എന്നിവിടങ്ങളിലെ ജയിലില്‍ കിടന്നവരാണ് മറ്റ് പ്രതികള്‍.

ഇന്റലിജന്‍സ് ഇന്‍സ്‌പെക്ടര്‍ സിബി തോമസ്, കുമ്പള ഇന്‍സ്‌പെക്ടര്‍ കെ.പി.സുരേഷ്ബാബു, എസ്.ഐ. കെ.വി.ഗംഗാധരന്‍, സിവില്‍ പോലീസ് ഓഫീസര്‍മാരായ സിനീഷ് സിറിയക്, ജയപ്രകാശ്, ശ്രീജിത്ത്, പ്രദീപ്കുമാര്‍ ചവറ, സുനില്‍ എബ്രഹാം എന്നിവരാണ് ഡിവൈ.എസ്.പി. ടി.പി.രഞ്ജിത്തിന്റെ സംഘത്തിലുണ്ടായിരുന്നത്. പ്രതികളെ ബുധനാഴ്ച കോടതിയില്‍ ഹാജരാക്കും.

ഭക്ഷ്യസുരക്ഷാസംഘം എത്തിയപ്പോഴേയ്ക്ക് ഹോട്ടലുകാര്‍ അടുക്കളസാധനങ്ങള്‍ മാറ്റി

ശബരിമലയില്‍ 'കക്കൂസ് കലവറ'കളില്‍ റെയ്ഡ്

ശബരിമല: ഹോട്ടലുകള്‍ കക്കൂസുകള്‍ കലവറയാക്കുന്നു എന്ന 'മാതൃഭൂമി' വാര്‍ത്തയെത്തുടര്‍ന്ന് ഭക്ഷ്യസുരക്ഷാ വിഭാഗം പമ്പ, സന്നിധാനം എന്നിവിടങ്ങളില്‍ വ്യാപക പരിശോധന നടത്തി. വാര്‍ത്ത കണ്ടതിനെത്തുടര്‍ന്ന് ഹോട്ടലുകാര്‍ സാധനങ്ങള്‍ വെളുപ്പിന് എടുത്തുമാറ്റിയിരുന്നു. ഭക്ഷ്യസുരക്ഷാവിഭാഗത്തിന്റെ വിവിധ പരിശോധനാസംഘങ്ങള്‍ എത്തിയിരുന്നു.
എല്ലാ ഹോട്ടലുകളിലും ഭക്ഷണശാലകളിലും കയറിയ സംഘങ്ങള്‍ ഭക്ഷ്യസുരക്ഷാനിയമങ്ങള്‍ അടങ്ങുന്ന രേഖകളും നോട്ടീസും നല്‍കി. കക്കൂസ്മുറികളില്‍ അടുക്കളസാധനങ്ങളും ഭക്ഷണസാധനങ്ങളും സൂക്ഷിച്ചാല്‍ ലൈസന്‍സ് റദ്ദാക്കുമെന്ന് മുന്നറിയിപ്പ് നല്‍കി. കൈതച്ചക്ക, ജ്യൂസ് എന്നിവ വില്‍ക്കുന്നവരാണ് അധികവും കക്കൂസ്മുറികളെ ആശ്രയിച്ചതെന്നാണ് ഭക്ഷ്യസുരക്ഷാവിഭാഗത്തിനുലഭിച്ച വിവരം. എന്നാല്‍, വലിയ ഹോട്ടലുകളുടെ ഫ്രിഡ്ജ്, പാത്രങ്ങള്‍, മറ്റുസാധനങ്ങള്‍ എന്നിവ ഇവിടെ സൂക്ഷിച്ചതിന്റെ ചിത്രംസഹിതമുള്ള റിപ്പോര്‍ട്ടാണ് മാതൃഭൂമി പ്രസിദ്ധീകരിച്ചിരുന്നത്.
മാതൃഭൂമിവാര്‍ത്ത കണ്ടതിനെത്തുടര്‍ന്ന് വെളുപ്പിനെ തൊഴിലാളികളുമായി വന്ന് കടക്കാര്‍ സാധനങ്ങള്‍ മാറ്റുകയായിരുന്നു.

പുളിച്ചശര്‍ക്കരയുടെ സാമ്പിളും ശേഖരിച്ചു.

ദേവസ്വംബോര്‍ഡ് അമിതമായി വാങ്ങി സൂക്ഷിച്ച ശര്‍ക്കര പുളിച്ചുനശിച്ചതിന്റെ സാമ്പിളും ഭക്ഷ്യസുരക്ഷാസംഘം ശേഖരിച്ച് പരിശോധനയ്ക്കയച്ചു. അരവണക്ക് വാങ്ങിയ ശര്‍ക്കര പമ്പ ഗോഡൗണില്‍ പുളിച്ചുനശിച്ചത് മാതൃഭൂമിയാണ് റിപ്പോര്‍ട്ട് ചെയ്തത്. ശര്‍ക്കര ഉരുകിയൊലിച്ച നിലയിലാണ് കണ്ടതെന്ന് ഉദ്യോഗസ്ഥര്‍ പറഞ്ഞു.ടിന്‍ ഷീറ്റിനോട് ചേര്‍ന്നിരിക്കുന്ന ഭാഗത്തെ ശര്‍ക്കരയാണ് കൂടുതലായി പുളിച്ചത്. ഉള്ളിലുള്ള ശര്‍ക്കര നല്ലതാണോ എന്നാണ് നോക്കേണ്ടത്. 15 സാമ്പിളുകളാണ് ശേഖരിച്ചത്. പോലീസിന്റെ വിജിലന്‍സ് വിഭാഗവും ശര്‍ക്കരപരിശോധനയ്ക്കും സാമ്പിള്‍ ശേഖരണത്തിനും എത്തിയിരുന്നു. ശര്‍ക്കരസംഭവം പോലീസ് വിജിലന്‍സ് അന്വേഷിക്കാന്‍ തുടങ്ങിയിരുന്നു.

ലോട്ടസ് ടെമ്പിള്‍

ഇന്ത്യയുടെ തലസ്ഥാന നഗരിയായ ഡെല്‍ഹിയിലെ ഒരു പ്രധാന ആകര്‍ഷണമാണ് ലോട്ടസ് ക്ഷേത്രം (Lotus Temple) എന്ന ബഹായ് ക്ഷേത്രം. ബഹായ് മതവിശ്വാസികളുടെ ആരാധാനാലയമാണെങ്കിലും നാനാജാതിമതസ്ഥര്‍ ഇത് സന്ദര്‍ശിക്കാറുണ്ട്. 1986ല്‍ പണിതീര്‍ന്ന ഈ ക്ഷേത്രം ഇന്ത്യയിലെ ഏറ്റവും വലുതും ശില്പചാതുര്യങ്ങളില്‍ മുന്നിട്ട്നില്‍ക്കുന്നതുമായ അമ്പലങ്ങളില്‍ ഒന്നാണ്. ഇതിന്റെ ശില്പ ചാതുര്യത്തിന് ഒരുപാട് പുരസ്കാരങ്ങള്‍ ലഭിച്ചിട്ടുണ്ട്.
ചരിത്രം

താമരപ്പൂവിന്റെ ആകൃതിയിലുള്ള ഈ അമ്പലത്തിന്റെ ഒന്‍പതുവശങ്ങള്‍, വെണ്ണക്കല്ലില്‍ പൊതിയപ്പെട്ട് മൂന്നിന്റെ ഗണങ്ങളില്‍ സ്വതന്ത്രമായി നില്‍ക്കുന്ന 27 ദളങ്ങള്‍ ചേര്‍ന്നതാണ്. ഇതിന്റെ ശില്പി ഇപ്പോള്‍ കാനഡയില്‍ താമസമാക്കിയിരിക്കുന്ന ഫരിബോസ് സഹ്ബ എന്ന ഇറാന്‍കാരനാണ്. ഇതിരിക്കുന്ന ഭൂമിയുടെ വിലയും നിര്‍മ്മാണച്ചെലവും പ്രധാനമായും നല്‍കിയത് അര്‍ദിശിര്‍ രുസ്തം‌പൂര്‍ എന്ന ഹൈദരബാദുകാരനാണ്. തന്റെ ജീവിത സമ്പാദ്യം മുഴുവനും അദ്ദേഹം ഇതിനു വേണ്ടി 1953ല്‍ ചിലവഴിച്ചു. 
നിര്‍മ്മാണഘടന

ക്ഷേത്രത്തിന്റെ ചുറ്റുമുള്ള ഒന്‍പത് വാതിലുകള്‍ ഇതിന്റെ ഒരു നടുത്തളത്തിലെക്ക് തുറക്കുന്നു. നടുത്തളത്തില്‍ ഏകദേശം 2500ഓളം ആളുകള്‍ക്ക് ഇരിക്കാനുള്ള സൌകര്യം ഉണ്ട്. 40 മീറ്ററിലധികം ഉയരമുള്ള നടുത്തളത്തിന്റെ തറ വെള്ള മാര്‍ബില്‍ കൊണ്ട് നിര്‍മിതമാണ്. ഇത് സ്ഥിതി ചെയ്യുന്നത്, ബഹാപൂര്‍ എന്ന ഗ്രാമത്തില്‍, ചുറ്റുവട്ടത്ത് ഒന്‍പത് കുളങ്ങളോട് കൂടിയ 26 ഏക്കര്‍ സ്ഥലത്താണ്. 1986ല്‍ ക്ഷേത്രത്തിന്റെ ഉദ്ഘാടനത്തിനു ശേഷം 2002 വരെ, ഇവിടം 500 ലക്ഷത്തിലധികം ആളുകള്‍ സന്ദര്‍ശിച്ചു എന്നാണ് കണക്ക്. ലോകത്തിലെ ഏറ്റവും കൂടുതല്‍ ആളുകള്‍ സന്ദര്‍ശിക്കുന്ന ഒരു സ്ഥലമാണ് ഇത്.

പാറകമരവും ഇത്തിക്കണ്ണിയും

മാതൃഭാഷയിലൂടെ ലോകത്തെ കാണുക എന്ന ആശയം ഒരു പരിഹാസമായി മാറുകയാണ്. ഒരു കാര്യം പഴമനസ്സുകള്‍ തറപ്പിച്ച് പറയും. മലയാളമറിയാത്തവര്‍ വരുത്തുന്ന നഷ്ടം ഇംഗ്ലീഷ് തരുന്ന ലാഭത്തെക്കാള്‍ ഭയങ്കരമാണ്.

മലയാളമറിയാത്ത മലയാളികള്‍ ഒന്നും രണ്ടുമല്ല, ലക്ഷക്കണക്കിന് പേര്‍ ഈ ഭൂമിമലയാളത്തില്‍ ജീവിച്ചിരിപ്പുണ്ട്. ഇക്കൂട്ടത്തില്‍ ഭൂരിപക്ഷം പേര്‍ക്കും മലയാളം എഴുതാനോ വായിക്കാനോ അറിയുകയില്ല. മലയാളം തീരെ സംസാരിക്കാന്‍ അറിയാത്ത ഒരു ന്യൂനപക്ഷം മലയാളികളും ഉണ്ട്. എന്തിന് വിദേശത്തേക്ക് പോകുന്നു. നമ്മുടെയൊക്കെ വീടുകളില്‍ മലയാളം വായിക്കാനറിയാത്തവരുണ്ട്. മലയാളഭാഷ കണ്ടാല്‍ ഇത് മലയാളമാണെന്ന് അറിയാത്തവരുണ്ട്. ജീവിതലക്ഷ്യം ധനസമ്പാദനമാണെന്ന്, പരിഷ്‌കരിച്ച മനുഷ്യര്‍ തിരിച്ചറിഞ്ഞു. ധനമുണ്ടാക്കാനാണ് മനുഷ്യജന്മം എന്ന അറിവ് ഇന്നും നേടാത്തവരുണ്ട്. അതുകൊണ്ടാണല്ലോ ഹിമാലയത്തിലെ ഗ്രാമീണര്‍ കളഞ്ഞുകിട്ടിയ വസ്തുക്കളെല്ലാം ഉടമസ്ഥര്‍ക്ക് തിരിച്ചുകൊടുക്കുന്നത്.

മലയാളം മാത്രം അറിയുന്ന സാധാരണക്കാരുടെ പ്രൊവിഡന്റ് ഫണ്ട് കാര്യങ്ങള്‍ നോക്കുന്ന ഒരു സ്ഥാപനത്തിലാണ് ഞാന്‍ ജോലിചെയ്തിരുന്നത്. മലയാളത്തില്‍ അയയ്ക്കുന്ന കത്തുകള്‍ക്ക് ഇംഗ്ലീഷില്‍ മറുപടിയെഴുതണം. ആ മറുപടികള്‍ വെട്ടിത്തിരുത്തി മേലുദ്യോഗസ്ഥന്മാര്‍ അവരുടെ ഭാഷാപരിജ്ഞാനം പ്രകടമാക്കുമായിരുന്നു. സര്‍ക്കാറില്‍നിന്ന്മറുപടി കിട്ടുന്ന സാധാരണക്കാരന്‍ ആ കത്ത് വായിക്കാനായി മറ്റൊരാളിന്റെ സഹായം തേടുന്നു. ഇംഗ്ലീഷില്‍ പറയുന്നതെന്തും ശരിയാണെന്ന ധാരണ മാത്രമല്ല ഉണ്ടായത്. ഇംഗ്ലീഷ് ഭാഷ കൈാര്യം ചെയ്യാനറിയാത്തവര്‍ മണ്ടന്മാരായി. ഇംഗ്ലീഷ് മരുന്നിന് വില കൂടുതലാണ്. ഇംഗ്ലീഷ് ഡോക്ടര്‍ക്ക് കൂടുതല്‍ പ്രതിഫലം കൊടുക്കണം.

എന്റെ പിതാവ് അധ്യാപകനായിരുന്നു. ഭേദപ്പെട്ട കൃഷിക്കാരനുമായിരുന്നു. അച്ഛന്റെ സഹോദരിയിലുണ്ടായ മക്കള്‍ അദ്ദേഹത്തെ സംബന്ധിച്ചിടത്തോളം മരുമക്കളാണ്. മരുമക്കളും അമ്മാവനും തമ്മിലുള്ള ബന്ധത്തെക്കുറിച്ച് വിസ്തരിക്കേണ്ടതില്ല. മലയാളമറിയുന്നവര്‍ക്കെല്ലാം അത് അറിയാം. മലയാളമറിയാത്തവര്‍ ഇത് വായിക്കുകയുമില്ല. മരുമക്കള്‍ക്ക് മലയാളം അറിഞ്ഞുകൂടായിരുന്നു. അത്തരമൊരു പശ്ചാത്തലത്തിലാണ് അവര്‍ വളര്‍ന്നത്. ഭാഷ അറിയാത്ത അവരെ കാണുമ്പോള്‍ മറ്റൊരു ജീവജാലത്തെ കാണുന്ന അനുഭവമാണ് ഉണ്ടാകുന്നതെന്ന് എന്റെ പിതാവ് പറയുമായിരുന്നു. യഥാര്‍ഥ ആശയവിനിമയം ഭാഷയിലൂടെയാണ്. ഒരു ജീവിയെ ചൂണ്ടിക്കാട്ടി ഇത് മകനാണെന്നോ മരുമകനാണെന്നോ പേരക്കുട്ടിയാണെന്നോ പറഞ്ഞാല്‍, മനസ്സില്‍ യാതൊരു വികാരവും ഉണ്ടാകുകയില്ല. അതുകൊണ്ടാണല്ലോ അപകടത്തില്‍പ്പെട്ട് മൂവായിരം പേര്‍ മരിച്ചു എന്ന് പത്രത്തില്‍ വായിക്കുമ്പോള്‍ നമ്മുടെ മനസ്സ് ഇങ്ങനെ ചോദിച്ചുപോകുന്നത്. അക്കൂട്ടത്തില്‍ മലയാളികള്‍ ആരെങ്കിലുമുണ്ടോ എന്ന ചോദ്യം മനസ്സിലുദിക്കുന്നു. മലയാളികള്‍ ആരും അക്കൂട്ടത്തിലില്ല എന്ന വരി നമുക്ക് ആശ്വാസം നല്‍കുന്നു. അടിസ്ഥാനമായി ഈ ഭാഷയെ പുറന്തള്ളുമ്പോള്‍ അവനില്‍ കവിത അസ്തമിക്കുന്നു. ഫലിതബോധം ഇല്ലാതാകുന്നു. മറ്റൊരു ഭാഷയുമായി എത്രതന്നെ പരിചയം ഉണ്ടായാലും ആ ഭാഷയുടെ മുമ്പില്‍ ഒരു അന്യതാബോധം ഉണ്ടാകുന്നു. ചുരുക്കത്തില്‍ അവര്‍ മലയാളികളല്ല. മറ്റ് ഭാഷക്കാരുമല്ല. മാതൃഭാഷയില്‍ മാതാവിനോട് സംസാരിച്ച ഭാഷയില്‍നിന്നും അകലുന്നതോടെ നാം സാംസ്‌കാരികമായി രോഗാതുരരാകുന്നു.

എന്റെ കുടുംബത്തിലെ പുതിയ തലമുറയില്‍പ്പെട്ട പലര്‍ക്കും മലയാളം എഴുതാനോ വായിക്കാനോ അറിയുകയില്ല. അവരില്‍ പലരും വിദേശത്ത് താമസമാക്കിക്കഴിഞ്ഞു. അമേരിക്കന്‍ പൗരത്വം സ്വീകരിച്ചവരും അക്കൂട്ടത്തിലുണ്ട്. എന്തിനീ മാതൃഭാഷ എന്ന് അവര്‍ ചോദിക്കുന്നുണ്ടെങ്കില്‍ അവരെ കുറ്റം പറഞ്ഞുകൂട. പ്രഭാതത്തില്‍ ഉറക്കമുണര്‍ന്നശേഷം പ്രദോഷംവരെയും ഈ ഭാഷയുമായി ബന്ധപ്പെടേണ്ട ഒരു സന്ദര്‍ഭവും ഉണ്ടാകുന്നില്ലെങ്കില്‍ ഭാഷയ്ക്ക് എന്താണ് പ്രസക്തി?

എന്റെ ഒരു സഹോദരപുത്രന് മലയാളം വായിക്കാന്‍ അറിയില്ല. സംസാരിക്കാന്‍ ഒരുവിധം അറിയാം. സംസാരിക്കേണ്ട സാഹചര്യം വന്നപ്പോള്‍ ഞാന്‍ ആശയവിനിമയത്തിനായി വിഷമിക്കുകയുണ്ടായി. ഭാഷയുമായി ബന്ധപ്പെട്ട് ഒന്നും വായിക്കാന്‍ കഴിയാത്ത ആ യുവാവിനോട് എന്താണ് സംസാരിക്കുക. ഞാന്‍ എഴുതുന്നതൊന്നും അയാള്‍ ഒരിക്കലും വായിക്കാന്‍ സാധ്യതയില്ല. ഹൃദയബന്ധങ്ങള്‍ നിലനില്‍ക്കുന്നത് ഭാഷയിലൂടെയാണ്. വൈകാരികമായ എല്ലാ തലങ്ങളെയും തൊട്ടുണര്‍ത്തുന്നത് മാതൃഭാഷയാണ്. മലയാളമറിയാത്തവര്‍ക്കൊന്നും വൈകാരികബന്ധങ്ങളില്ല എന്നല്ല പറഞ്ഞതിനര്‍ഥം. ഈ അടിസ്ഥാന സംസ്‌കാരം നമ്മുടെ സമ്പത്താണ്.

ഭാരതത്തിലെ ഒരു മഹാപണ്ഡിതനോട് ഞാന്‍ ഒരിക്കല്‍ ചോദിച്ചു. അങ്ങയുടെ വിജയരഹസ്യം എന്താണ്. അദ്ദേഹം പറഞ്ഞു: ഞാന്‍ ദിവസേന എന്റെ അമ്മയോട് അരമണിക്കൂറെങ്കിലും സംസാരിക്കും. മാതൃഭാഷയിലൂടെയുള്ള ആശയവിനിമയം അത്രമാത്രം ആഹ്ലാദകരമാണ്. മകന്‍ അന്യഭാഷ പറഞ്ഞ് ശീലിക്കട്ടെ എന്നുകരുതി മകനോടുപോലും മലയാളത്തില്‍ സംസാരിക്കാത്ത അമ്മമാരുണ്ട്. അവര്‍ വലിയ നഷ്ടമാണ് വരുത്തിവെക്കുന്നത്. മോന് തൂറ്റലാണ് എന്ന് പറയുന്ന സുഖം സ്റ്റൊമക്ക് ഡിസ്ഓര്‍ഡറാണ് എന്നു പറഞ്ഞാല്‍ കിട്ടില്ല. നമ്മുടെ പശ്ചാത്തലം, മറ്റ് ജീവജാലങ്ങളുമായുള്ള ബന്ധം, സസ്യലതാദികള്‍ ഇതൊക്കെ ജീവിതത്തിന്റെ ഭാഗംതന്നെയാണ്.
